---
title: Samværspolitik
slug: samværspolitik
---

I Venstres Ungdom er der plads til alle og plads til at være forskellig. Derfor gør vi også alt for at sikre, at alle har det godt, hvor man udviser respekt for hinanden og respekterer hinandens grænser. I Venstres Ungdom har vi en kultur, hvor vi forventer, at alle kan føle sig trygge. For nogle er Venstres Ungdom også ens første møde med alkohol og det skal naturligvis ske i et godt, trygt og respektfuldt rum, som vores organisation er. Kulturen i vores organisation er nemlig, at det skal være det tryggeste sted at være ung og liberal henne.

Vores samværspolitik er derfor kulturbærende for organisationen og et klart udtryk for, hvordan vi opfører os overfor hinanden, hvad vi ikke tolerer og hvordan vi hjælper og håndterer, hvis et medlem bliver udsat for en ubehagelig oplevelse, eller føler, at andre modarbejder den trygge og sunde kultur, vi har i Venstres Ungdom.

I følgende afsnit kan du læse om, hvilken kultur vi har overfor hinanden og hvilke forventninger vi stiller til vores medlemmer i forhold til god adfærd, som en del af Venstres Ungdom. Denne kultur gælder i hele VU’s landsorganisationen og dermed til alle nationale arrangementer.

Lederkodeks
* Opførsel i VU
* Alkohol-, fest- og kursuspolitik
* Tillidsvalgte
* Personsager
* Ligeledes har alle vores lokalforeninger en tryg og respektfuld kultur ude i deres lokale afdelinger, hvor de har defineret, hvilke forventninger de har til hinanden og til deres lokale arrangementer, hvor alle VU’s medlemmer ligeledes skal føle sig trygge.

Venstres Ungdom skal altid være et trygt sted at være ung og liberal. Derfor forpligter vi også hinanden på at drøfte vores kultur og forventninger sammen. Det betyder helt konkret, at VU’s Landsstyrelse mindst en gang årligt på et af de førstkommende Landsstyrelsesmøder efter Landsstævnet, vil revidere samværspolitikken, hvis der er behov for det, eller som minimum forsættes snakken om, hvordan vi sikrer den sundeste og tryggeste kultur i vores organisation. Derudover sender vi samværspolitikken ud til alle nye, som melder sig ind, så alle ved, hvordan kulturen i vores organisation er og hvilke forventninger vi har til hinanden. Den bliver også sendt ud til alle tillidsvalgte, når de er valgt, så de er 100% bekendte med hvert et ord, før alle nationale arrangementer og desuden ligger den offentligt tilgængelig for alle – både medlemmer og ikke-medlemmer på VU’s hjemmeside. Alt dette gør vi, fordi vi ønsker et løbende fokus og en dialog i forhold til at sikre den bedste interne kultur i Venstres Ungdom.

Vores kultur gælder i hele organisationen både lokalt og nationalt. Derfor bestræber landsorganisationen sig også på at udbrede samværspolitikken til alle lokalforeninger og træne vores lokale bestyrelser i at sikre den bedste kultur og tryggeste sted at være ung og liberal.

Hvis du kommer ud for en ubehagelige oplevelser eller lignende, vil landssekretær Christian Stærmose være til rådighed på sekretariatet alle hverdage. Han har tavshedspligt og kan kontaktes på vu@vu.dk eller mobil 31 26 69 52. Ligeledes kan du til enhver tid tage fat i formanden eller et af de øvrige forretningsudvalgsmedlemmer.

Venstres Ungdoms samværspolitik

Vedtaget d. 27. april 2019 i Aarhus.
Revideret d. 15. august 2020 i Aalborg.
Senest revideret på Landsstyrelsesmødet d. 12. december 2020 (digitalt).
