---
title: Om Vu
slug: omvu
---

Venstres Ungdom er en forening for dig, der ønsker at blive klogere på politik og opbygge et stærkt liberalt netværk. I VU har du mulighed for at møde andre unge liberale, der interesserer sig for politik. VU har både arrangementer lokalt rundt omkring i landet samt flere spændende arrangementer på landsplan. VU har interessante oplægsholdere i form af eksperter, politikere, interesseorganisationer og mange andre. Der er altså god mulighed for at blive klogere på politik og samfundet samtidig med, at du møder andre unge med samme interesser som dig. Det er helt op til dig selv, hvor lang tid du vil bruge i VU – nogle er passive støttemedlemmer, mens andre bruger mange timer om ugen på aktiviteter i VU.

VU er også en forening, hvor flere toppolitikere starter deres politiske karriere. Prominente navne som Anders Fogh Rasmussen, Lars Løkke og Kristian Jensen har tidligere været formænd for VU. Hvis man har et ønske om at blive aktiv i politik i Venstre, er VU det perfekte sted at starte. Her får du mulighed for at netværke med de allerede valgte politikere, samtidig med at du bliver undervist at de største politiske kapaciteter i Danmark.

VU fostrer imidlertid ikke kun politikere. Mange af vores tidligere medlemmer besidder store poster enten i den offentlige sektor eller i det private erhvervsliv. De erfaringer og kompetencer man pådrager sig som VU’er er uundværlige i fremtidens karriereræs, så et medlemskab af VU, kan også være et springbræt til en imponerende karriere, uden for politik.

Venstres Ungdom er dog meget mere end politik, seriøse spørgsmål og unge fyre i jakkesæt og slips. Vi holder også mange sociale arrangementer og fester. Flere lokalforeninger afholder fester som f. eks påskefrokoster, sommerfester og julefrokoster, hvor der bliver festet til den lyse morgen. Derudover holder VU flere fede kurser, hvor det sociale netværk og festerne er i højsædet. Mange VU’ere møder flere af deres bedste venner i VU og nogle finder endda også kærligheden i organisationen. Hvis du kan lide andre unge, der elsker fest og farver, er VU også stedet for dig!

VU kan med andre ord tilbyde dig både mere viden om politik og samfundet, karriereorienterede kompetencer og ikke mindst fest og glade dage. Hvis du vil melde dig ind i VU, kan du gøre det via VUs webshop. Du kan også altid se mere om VU her på her på hjemmesiden, hvor du både kan læse mere om VUs politiske holdninger samt se, hvad der sker i landets lokalforeninger. På vores Facebook side kan du følge vores arbejde og poltiske kampe!

Vi ses i landets bedste ungdomspolitiske organisation!