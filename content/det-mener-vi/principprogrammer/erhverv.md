---
title: Erhverv
desc: Læs mere om vores erhverv principprogram
slug: erhverv
img: erhverv.jpg
---

I Venstres Ungdom mener vi, at erhvervspolitik først og fremmest skal handle om at gøre produktion og udvikling så let for virksomhederne som overhovedet muligt. Derfor skal bureaukratiet saneres og kontakten til det offentlige forenkles. Vi afskyer ”pick the winner”-strategien og vil i stedet give alle virksomheder de bedst mulige rammevilkår og betingelser for afsætning.

Venstres Ungdom ønsker generelt, at forbedre rammevilkårene for de danske virksomheder. Det bør ske gennem en meget lav selskabsskat, generelt lave punktafgifter og en generelt fair konkurrence uden forvridende elementer såsom erhvervsstøtteordninger.

Vi mener, at Danmark bør have en aktiv handelsstrategi og gøre mere for at bane vejen for eksport til nye markeder. Det kan ske ved at styrke repræsentationen på de danske ambassader og tilbyde netværk for virksomhederne. Det er dog vigtigt at understrege, at denne indsats kommer i tillæg til en generel forbedring af virksomhedernes konkurrencevilkår.

Venstres Ungdom mener, at det er af stor vigtighed, at de administrative byrder for virksomhederne nedbringes. Det offentlige pålægger i dag virksomhederne alt for meget bureaukrati, der ofte synes helt formålsløst. Byrderne går særligt hårdt ud over de selvstændige og små̊ erhvervsdrivende, der må afsætte relativt mere tid til bureaukratiet end de store. De mange regler og love ødelægger fleksibiliteten og begrænser derfor mulighederne for nytænkning.

Selvstændighedskulturen og iværksætterånden betragter Venstres Ungdom som værende fundamental for den danske økonomi. Desværre er der færre og færre unge, der starter egen virksomhed. Derfor bør der gøres en ekstra indsats for at gøre det attraktivt at begynde for sig selv.

Derfor mener Venstres Ungdom, at:

- Danske virksomheder skal have bedre vilkår.
- Selskabsskatten bør sænkes.
- Tilskud og støtte til erhvervslivet bør fjernes.
- De administrative byrder skal mindskes.
- Selvstændighedskulturen skal styrkes.

## Erhverv resolutioner

### Beløbsgrænsen ved udenlandsk arbejdskraft sænkes til overenskomst-niveau

Danmark har brug for arbejdskraft. Når denne ikke kan hentes i Danmark, må den hentes i udlandet. Derfor bør beløbsgrænsen for at hente arbejdskraft fra udlandet sænkes, så den kommer ned på overenskomst niveau. Erhvervslivet er i en tid, hvor der for alvor er brug for flere hænder. En lavere beløbsgrænse er derfor nødvendig, så mere kompetent arbejdskraft kan komme til Danmark – det vil gøre vores samfund rigere.

### Kvoter er for fisk, ikke for kvinder

Ofte hører vi venstrefløjen hylde kvoter som et værktøj, der fremmer ligestilling i vores samfund. Denne tanke er dog grundlæggende forkert, og er en hån af kvinders evner. Derfor skal der ikke gøres forskel på kønnene med kvoter og lovgivning. Denne særbehandling fungerer som en omvendt ligestilling. Kvinder skal, ligesom mænd, vælges på baggrund af deres kvalifikationer og kompetencer – ikke deres køn. Hvis vi via lovgivning fremmer ét køn frem for et andet, opnår vi aldrig ligestilling – tværtimod. I Venstres Ungdom tror vi på, at kvinder sagtens kan klare sig selv, og ikke har behov for hjælp fra statens side af.

### Lad staten selv betale for udgravningen af oldtidsminder

Lige nu skal den selvstændige betale, når han eller hun ønsker at bygge. Det er i samfundets interesse, at disse minder bliver gravet op, og derfor må det også være staten, som betaler.

### Lovliggør og anerkend sexarbejde som erhverv

Alle mennesker bør have retten til at bestemme over deres egen krop. Derfor går Venstres Ungdom ind for en fuld lovliggørelse af sexarbejde. Det skal være muligt for alle mennesker i Danmark over 18 år, som ønsker det, at sælge og købe seksuelle ydelser.Venstres Ungdom mener ikke kun, at sexarbejde skal være lovligt. Vi mener også, at sexarbejde skal anerkendes som erhverv. I dag skal alle der sælger seksuelle ydelser registrere sig som selvstændige erhvervsdrivende og betale både skat og moms. 

Fordi sexarbejde ikke er anerkendt som erhverv, har sexarbejdere hverken mulighed for at få dagpenge, være medlemmer af fagforeninger eller tegne en arbejdsforsikring som alle andre med et arbejde.Vi mener ligeledes, at straffelovens §233 og §233a, som omhandler rufferi, skal fjernes. Det skal være muligt for sexarbejdere, eller folk der ønsker at arbejde med sexarbejdere, at etablere virksomheder ligesom alle andre. Det vil muliggøre, at sexarbejderne vil kunne ansætte sekretærer, vagter og lign.

### Offentligt ansatte der ikke står til rådighed i pauserne, skal ikke have dem betalt

I VU respekterer vi den danske model – at arbejdsmarkedets parter forhandler rettigheder, løn mv. Dette betyder ikke, at vi ikke har holdninger til, hvordan arbejdsmarkedet skal skrues sammen! Ca. 90% af de omkring 800.000 offentligt ansatte får deres pauser betalt, og bliver altså lønnet for at spise frokost. Disse pauser løber op i et beløb mellem 27 og 29 mia. kroner vurderede Kraka tilbage i 2018!

Sad Venstres Ungdom for bordenden, som værende den offentlige arbejdsgiver, ville holdningen klart og tydeligt være at offentligt ansatte, der ikke står til rådighed i deres pauser, heller ikke skal have dem betalt. Det er sjældent, at man hos private ser betalte pauser. Det er altså kun fair at spare skatteborgernes penge når det gælder disse skattefinansierede frokoster!

### Staten er ingen tømmer-virksomhed

Staten driver i øjeblikket tømmerskov i statsskovene og fungerer dermed som en konkurrerende pseudovirksomhed, som indirekte hindrer den private vækst. Vi har derudover en biodiversitetskrise, som langtfra afhjælpes af, at staten vil lege skovhugger, idet at statsskovene i højere grad tjener et formål som tømmerfabrik end levested for de sårbare arter.VU mener derfor, at vi bør fjerne staten som konkurrent på et eksisterende marked og dermed ophæve alle kommer-cielle aktiviteter i de statsejede skove, således de reelt kan tjene formålet som skov.

### Stop arbejdsmarkeds-muren!

I dag er det danske arbejdsmarked udfordret af den høje danske overenskomstbestemte mindsteløn på lige over 100 kroner. Udfordringen ligger i, at det danske arbejdsmarked også består af personer, som ikke er i stand til at producere for, hvad den danske mindsteløn er på. Derfor skal det være muligt for de danske virksomheder at ansætte medarbejdere på en såkaldt indslusningsløn, hvor virksomheden kan ansætte medarbejdere til en startløn på eksempelvis 70 kroner for derefter at lade dem stige løbende i løn. 

Forslaget vil særligt være en integrationskatalysator, fordi indvandrere og flygtninge vil få kontakt til arbejdsmarkedet og derigennem vil de hurtigere lære sproget, og de vil indgå i et kollegialt fællesskab. I Venstres Ungdom vil vi derfor gerne i samråd med arbejdsmarkedets parter indføre en dansk indslusningsløn.