---
title: Udlændinge og integration
desc: Læs mere om vores udlændinge og integration principprogram
slug: udlændinge-og-integration
img: integration.jpg
---

Venstres Ungdom mener, at Danmark er forpligtet til at påtage sig sin del af det internationale ansvar, der følger af globale flygtningestrømme. Dette skal dog foregå med respekt for, at det danske samfund i sin grundform skal kunne overleve, og at vores demokratiske værdier ikke må komme under pres som følge af dette ansvar. Vi ønsker derfor at hjælpe, der hvor pengene strækker længst. Så mange flygtninge som muligt skal hjælpes i nærområderne således, at flest muligt hjælpes i vante rammer og med minimal belastning af det danske samfund.

Som udgangspunkt skal flygtninge hjemsendes til deres oprindelige land fra det øjeblik, at dette bliver fredeligt igen. De flygtninge, som kommer til Danmark, skal dog i den mellemliggende periode integreres i det danske samfund således, at de får mulighed for arbejde, uddannelse mm. Dette skal sikre, at flygtningene ikke bliver en større udgift end nødvendigt og måske endda en gevinst for det danske samfund. I forbindelse med hjemsendelser skal der tages højde for enkelttilfælde, hvor personer kan vurderes til at have et særligt stærkt tilhørsforhold til Danmark. En sådan tilgang kræver desuden, at flygtninge under deres ophold behandles anstændigt og herunder sikres retten til en hurtig behandling af deres asylansøgning.

Som udgangspunkt anser vi integrationsindsatsen som værende et kommunalt anliggende, der dog kan tilføres midler fra staten. Vi ønsker nemlig en lokal forankring for integrationen, da vi tror, at det er den hurtigste vej til at kunne identificere sig med danske værdier og det danske demokrati.

Venstres Ungdom anerkender behovet for internationale aftaler på flygtninge- og asylområdet, men Danmark bør dog ikke påtage sig et ansvar, der går udover disse internationale aftaler, men skal overholde aftalerne i den snævrest mulige forstand med det formål at minimere antallet af flygtninge og dermed udgiften for den danske stat.

Vi ønsker en stærk ydre grænse for EU, for at lukke muligheden for at drive menneskesmugling og desuden sikre, at illegale immigranter ikke kan krydse Europas grænser.

Venstres Ungdom mener, at udlændinge skal være velkomne, såfremt disse er selvforsørgende fra dag et, har sundheds- og arbejdsløshedsforsikring, og udviser respekt for vores grundlæggende demokratiske friheds- og menneskerettigheder.

Derfor mener Venstres Ungdom, at

- Hjælp i nærområderne er den bedste form for støtte.
- Flygtninge, der opholder sig i Danmark, skal behandles med respekt og deltage aktivt i deres egen hverdag.
- Integrationen i det danske samfund skal basere sig på danskundervisning kombineret med indslusning på arbejdsmarkedet.
- Danmark skal tillade fri indvandring, såfremt den enkelte er i stand til at forsørge sig selv.

## Udlændinge og integration resolutioner

### Ansæt flygtninge på indslusningsløn

I dag er det danske arbejdsmarked udfordret af den høje danske mindsteløn på lige over 100 kroner. Udfordringen ligger i, at det danske arbejdsmarked også består af personer, som ikke er i stand til at producere for, hvad den danske mindsteløn er på. Derfor skal det være muligt for de danske virksomheder at ansætte medarbejdere på en såkaldt indslusningsløn, hvor virksomheden kan ansætte medarbejdere til en startløn på eksempelvis 70 kroner for så at lade dem stige løbende i løn. 

Forslaget vil særligt være en integrationskatalysator til det danske arbejdsmarked, fordi flygtninge vil få kontakt til arbejdsmarkedet gennem den lavere startløn, mens de er i Danmark.

### Danmark er en velfærdsstat, ikke et socialkontor

Når man som indvandrer kommer til Danmark, forventer vi, at man er i stand til at forsørge sig selv. Det betyder, at man skal have et arbejde og ikke ligge de sociale kasser til last de første fem år, hvor man som indvandrer er bosat i Danmark.

### En human opdeling af personer på udrejsecentre

Venstres Ungdom ønsker en mere human opdeling af personer på Danmarks udrejsecentre. Det betyder, at Venstres Ungdom ønsker en oprettelse af et udrejsecenter for udviste kriminelle, personer på tålt ophold og fremmedkrigere, da dette er det mest humane at gøre.

Venstres Ungdom ønsker en adskillelse af beboerne på det nuværende udrejsecenter Kærshovedgård, fordi der er INGEN, som er tjent med at skulle gå op og ned af fremmedkrigere og voldtægtsforbrydere. Bestemt heller ikke afviste asylansøgere. Denne opdeling af de danske udrejsecentres beboere kan ses som en forlængelse af den opdeling, der i forvejen er af familier og enkeltpersoner på henholdsvis Sjælsmark og Kærshovedgård. Derudover ønsker Venstres Ungdom et nyt udrejsecenter, der kan sende omverden det signal, at vi i Danmark sanktionerer kriminelle flygtninge og udlændinge.

### Fjern menneskesmuglernes levebrød

Det nuværende asylsystem er grundlæggende inhumant og usympatisk. Der er ingen tvivl om, at systemet er med til at skabe en levevej for nogle af verdens mest amoralske mennesker – nemlig menneskesmuglerne. Disse mennesker lever af at sende sårbare mennesker over Middelhavet i små både og faldefærdige joller. Dette bliver vi nødt til at sætte en stopper for.

Derfor ønsker vi i Venstres Ungdom at fjerne muligheden for at søge spontant asyl i Europa og til gengæld oprette asylansøgningslejre i nærområderne, hvor flygtninge kan søge asyl. Disse asylansøgningslejre kan oprettes af EU, gennem handelsaftaler med de pågældende lande, der vil blive berørt af asylansøgningslejrene. Dette nye og humane flygtningesystem skal sikre, at ingen flygtninge sætter deres liv på spil over Middelhavet og menneskesmuglernes levebrød fjernes.

Derudover skal der slås hårdt ned på de flygtninge og migranter, der ønsker at tage til EU uden om dette nye humane flygtningesystem, da systemets legitimitet er helt afgørende.

### Ja tak til kvoteflygtninge i Danmark

Danmark har siden begyndelsen af 1990’erne taget imod 500 kvoteflygtninge årligt på undtagelse af årene siden 2016, hvor den daværende regering besluttede, at flygtningestrømmen fra 2015 gav for stort et pres, at Danmark ikke kunne tage imod verdens mest udsatte flygtninge.Danmark er værdimæssigt og historisk forpligtet til at løfte blikket ud i verden og tage sig af dets mest udsatte bor-gere. Folk der flygter fra krig og ødelæggelse. 

Familier der er splittet op. Folk, der ikke selv kan magte at flygte op til et mulighedernes, velstandens og frihedens liv i Europa, er dem vi skal hjælpe.I Danmark har vi fået gevaldigt styr på flygtningestrømmen siden krisen i 2015 og derfor mener Venstres Ungdom, at Danmark skal modtage 500 kvoteflygtninge årligt.

### Sænk beløbsgrænsen for udenlandsk arbejdskraft

Ordrebøgerne er fulde og ledigheden er på sit højeste siden finanskrisen. Men det er svært for virksomhederne at finde nye folk at ansætte. Det er derfor forundrende, hvorfor Socialdemokratiet, Dansk Folkeparti og SF hævede beløbsgrænsen for opholds- og arbejdstilladelse i Danmark fra en lønindtægt på 375.000 kr. til en lønindtægt på 408.000 kr. samtidig med, at de ændrede ved, at udlændinge ikke kan medregne gratis bil og bolig i deres lønindtægt.En beløbsgrænse på 408.000 kr. er utrolig høj, og det er de færreste stillinger, hvor virksomheden står og mangler kvalificeret arbejdskraft til en løn tæt på topskatten. 

Derfor gør Socialdemokratiet, Dansk Folkeparti og SF det næsten umuligt for bl.a. små virksomheder i Danmark at ansætte kvalificeret arbejdskraft fra udlandet.Derfor foreslår Venstres Ungdom, at beløbsgrænsen sænkes til mellem 250.000 kr. og 300.000 kr. om året, hvilket vil gøre det muligt for små virksomheder i Danmark at ansætte udenlandsk kvalificeret arbejdskraft og undgå overophedning af dansk økonomi.