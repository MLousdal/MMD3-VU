---
title: Udenrigspolitik
desc: Læs mere om vores udenrigspolitik principprogram
slug: udenrigspolitik
img: udenrigspolitik.jpg
---

Dansk udenrigspolitik bør bindes op på to centrale mål: at skabe mest mulig frihed for flest mulig mennesker verden over, og at sikre dansk sikkerhed og fred. Derfor er det afgørende, at Danmark i en global verden engagerer sig i kampen mod såvel mellemøstlige slyngelstater som aggressioner fra totalitære regimer. NATO-alliancen er central i den danske sikkerhedspolitik, og vi er både afhængige af og forpligtede på at leve op til vores forsvarspolitiske musketéred.

Vores egen sikkerhedspolitik er dog ikke dækkende for vores udenrigspolitiske ambitioner. Vi skal bekæmpe folkedrab og undertrykkelse og bruge såvel diplomatiske som militære virkemidler til at

beskytte individers rettigheder. Diktaturstaters suverænitet kan aldrig være vigtigere end befolkningsgruppers ret til beskyttelse. Som liberale er det væsentligste instrument til at sikre fred og global velstand frihandel. Som konsekvens heraf ønsker vi, at alle handelsbarrierer mellem lande nedbrydes, og at der indgås forpligtende internationale aftaler til afvikling af såvel toldmure som subsidier. Desuden vil en sådan frihandel løfte den tredje verden ud af fattigdom, hvorfor vi ønsker at afskaffe den ineffektive og dyre udviklingsbistand.

Det er grundlæggende nødvendigt for et lille land som Danmark, at vi tager vores internationale forpligtelser og forhold alvorligt. Derfor skal vi bevare et tæt forhold til vores allierede, og fokusere vores udenrigspolitiske ressourcer der, hvor Danmark har væsentlige økonomiske eller politiske interesser – herunder en fortsat sikring af de danske områder i Arktis.

Venstres Ungdom ønsker med ovennævnte udenrigspolitiske principper at sikre:

- En stadig mere fri og rig verden.
- En handelspolitik som er liberal og bygget op om fremme af frihandel.
- En sikkerhedspolitik som er konstruktiv og fredsskabende.
- Et reformeret FN på det sikkerhedspolitiske område.
- En bistandspolitik, som stiller stadig større krav til det enkelte modtagerland. 

## Udenrigspolitik resolutioner

### VU støtter et frit Hong Kong og et frit Tibet 

Diktaturstaten Kina’s greb om Hong Kong og Tibet, og andre asiatiske stater, er forrykt, og enhver demokratisk stat bør tage afstand til det – om det handler om et kort i ZOO eller menneskerettigheder i Hong Kong. Vi skal altid sætte menneskerettigheder over frihandel

### Venstres Ungdom opfordrer Færøerne til at afholde folkeafstemning om indførelse af fri abort

Da Danmark fik fri abort i 1973, gjorde Færøerne det ikke. Det kan ikke være rigtigt, at man forskelsbehandler kvinder i Rigsfællesskabet omkring en så afgørende rettighed som fri abort. Som danskere kan vi selvfølgelig ikke tvinge færingerne til at indføre det, ej heller lovmæssigt – men som liberalt ungdomsparti bør vi opfordre til en afstemning.

### Praise the peace (Nordkorea)

Når Nordkorea endelig tager et skridt i den rigtige retning mod det at være et civiliseret samfund, er det vigtigt, at vi støtter dem. Ikke fordi de skal have deres vilje, og vi skal fremstå som lallede hippier, men fordi det er et skridt i den rigtige retning for verdensfreden. Alt skal gøres med omtanke, men det er også vigtigt at gribe chancen, når den en sjælden gang byder sig.

### USA er Danmarks tætteste allierede

Fundamentet for Vestens sikkerhed er det stærke transatlantiske partnerskab mellem EU og USA. Protektionistiske tiltag og politiske kræfter på begge kontinenter arbejder aktivt for at udfordre denne historiske alliance. Den vestlige og liberale verdensorden er udelukkende afhængig af et stærkt økonomisk og militært partnerskab mellem USA og Europa. Danmarks sikkerhed som småstat er derfor i særdeleshed afhængig af et godt forhold til USA. Derfor er det Venstres Ungdoms holdning, at USA er og vil forblive ved med at være Danmarks tætteste allierede.

### Danmark skal ud af Iran-aftalen

Iran er en slyngelstat, som gang på gang har været en utroværdig magt i Mellemøsten. Da Iran-aftalen blev skrevet under i sin tid, var det gjort med den forventning, at Iran droppede deres atomudvikling, hvorimod Vesten ville stoppe med at sanktionere imod landet. Iran har ikke levet op til deres del af aften, og dermed må vi, i vesten og særligt Europa, starte på sanktionerne mod landet igen. Iran er desuden begyndt at kapre vores allieredes skibe. Den opførsel kan ikke tolereres i det internationale samfund. Danmark skal derfor anbefale EU, at vi sammen forlader Iran-aftalen!

### Åben op for øst i NATO

Lige nu er NATO en lukket klub for europæiske lande, samt Canada og USA. Selvom vi arbejder tæt sammen med lande som New Zealand, Australien, Syd Korea og Japan, er de udelukket fra vores alliance. Da truslen fra Kina er voksende, vil det kun styrke NATO’s globale position, hvis disse lande i Stillehavet kunne indlemmes i NATO. Derfor mener VU at man skal afskaffe NATO’s artikel 6 og 10, som gør at ikke-europæiske lande ikke kan indlemmes i NATO. Vi har brug for vores venner på den anden side af kloden i det kommende århundrede – Kinas århundrede.

### Asyl til Danmarks støtter

Danmark har de seneste år deltaget i adskillige militære operationer i særligt Mellemøsten. I løbet af disse konflikter har danske soldater gentagne gange været afhængige af lokale civile borgeres hjælp. Uden denne lokale bistand havde de danske soldaters opgave været betydeligt besværligere og de militære risici havde sandsynligvis været betydeligt større. Derfor mener Venstres Ungdom, at Danmark, på trods af en stram politik, burde tildele vore støtter i Mellemøsten asyl såfremt deres fremtidige sikkerhed ikke kan garanteres på lang sigt.

### Pas på den russiske bjørn

Det russiske samfund er anderledes. Meget anderledes. Friheden til forskellighed respekteres ikke i Rusland, og det er vigtigt at tage afstand til de modbydelige metoder, der anvendes i det russiske samfund.

### Koordineret udvisning af russiske diplomater

Russisk aggression på Krim og i Østukraine samt den politisk motiverede eliminering af politiske modstandere i Europa har medført, at et antal EU-lande har valgt at udvise russiske diplomater. Det er vigtigt at sende et signal til den russiske centralregering om, at en aggressiv udenrigspolitik, der truer Europa geopolitisk, vil blive sanktioneret. Udvisning af russiske diplomater er et essentielt middel til at sende netop dette budskab til russerne. Venstres Ungdom mener derfor, at Danmark burde tilslutte sig en koordineret udvisningsindsats af russiske diplomater på EU-niveau i tilfælde af flere fjendtlige tiltag fra den russiske regerings side.

### Kapitalismen er de fattiges ven!

FN har nogle højt besungne verdensmål, som den globale venstrefløj i øjeblikket forsøger at tage patent på at levere løsninger på. Det er rigtig ærgerligt ikke kun for os gode liberale, men også for alle verdens fattige. I begyndelsen af 1990 var 36% af verdens befolkning ekstremt fattige, medens det gør sig gældende for under 10% af verdens befolkning i dag. Hvis det ikke var for markante markedsliberale reformer verden over i denne periode, så havde denne fantastiske udvikling ikke fundet sted. 

Dette vidner om, at vi har fundet vejen, vi skal gå, for at imødekomme verdensmålet om at udrydde fattigdom. Vi har altså fortsat brug for flere liberale reformer for alverdens markeder. Derfor mener Venstres Ungdom, at afskaffelsen af fattigdom går gennem den fortsatte udbredelse af frihandel og kapitalisme. Frihandel er uden tvivl det, der skaber mest vækst i verden.

### Venstres Ungdom støtter op om kurdernes ret til selvbestemmelse

Kurderne er et folk uden et land. I hele dette folkeslags levetid har de været undertrykt af tyrkere, irakere, iranere og andre stater i Mellemøsten. Under kampen mod IS var kurderne USA’s vigtigste allierede, og 11.000 kurdere måtte lade livet. Gevinsten for denne indsats har ikke været andet end svigt og falske forhåbninger. 

I oktober 2019 blev kurderne i det nordlige Syrien stukket i ryggen af USA og overladt til det tyrkiske styre, som længe har undertrykt dem. Kurdistan er en drøm for et folk, der længe har været kuet, og de har ret til selvbestemmelse. Venstres Ungdom støtter derfor op om kurdernes ret til at bestemme over deres egen fremtid, og VU støtter deres forsøg på at forsvare sig selv.