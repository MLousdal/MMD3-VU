---
title: IT-politik
desc: Læs mere om vores it-miljø principprogram
slug: it-politik
img: itpolitik.jpg
---

Den globale teknologiske udvikling siden 90’erne har sat voldsomt pres på den enkelte borgers retssikkerhed. For liberale er frihed en uindskrænket ret til at gøre, hvad man har lyst til, såvel i samfundet som i den digitale verden inden for lovlighedens grænser. Den digitale tidsalder har bragt nye muligheder med sig, som staten igennem de senere år er begyndt at undergrave og misbruge med massiv masseovervågning.

Venstres Ungdom mener, at grundlovens afsnit om retten til privatliv og brevhemmelighed bør håndhæves i den digitale tidsalder. Venstres Ungdom vil være med til at sikre borgerens fremtidige retssikkerhed imod en stats misbrug af de værktøjer, som de bliver stillet til rådighed.

På trods af, at det i grundloven er specificeret, at alle danskere er sikret brevhemmelighed, har den digitale udvikling gjort den tilsvarende moderne brevhemmelighed på internettet til et retsligt gråt område. Venstres Ungdom mener, at staten aldrig skal kunne tvinge private firmaer til at skabe bagdøre i software eller enheder, for hvad staten senere kan bruge som masseovervågningsværktøjer. Tilmed skal kryptering aldrig brydes uden dommerkendelse, og styrken på kryptering må aldrig lovgivningsmæssigt begrænses.

Venstres Ungdom er store modstandere af masseovervågningen. Siden 2001 har vestlige samfund nedbrudt mere og mere af borgernes retssikkerhed i kampen mod terror. Masseovervågningen har i Danmark ført til indførslen af sessionslogning samt andre digitale masseovervågningsværktøjer uden gavn for borgerens sikkerhed og med manglende resultater til følge. Venstres Ungdom mener, at politiet skal kunne gøre brug af moderne overvågningsmetoder, men at politiet skal have en begrundet mistanke og retskendelse fra domstolene, før de gør brug af den totale digitale overvågning af privatpersoner. Masseovervågning af hele befolkning for, at ”opfange” mønstre er et uhensigtsmæssig skred i magtbalancen mellem borger og stat.

## It-miljø resolutioner

### Nej til censur på nettet

På nuværende tidspunkt har Danmark sat en blokering på alt fra spillehjemmesider til sider om lægemidler – vel og mærke en blokering, der nemt kan omgås af menigmand, med nutidens teknologi. Venstres Ungdom er imod censur på internettet, og mener at Danmark bør stoppe ethvert forsøg på at censurere internettet for de danske borgere.

