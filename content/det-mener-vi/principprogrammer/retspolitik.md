---
title: Retspolitik
desc: Læs mere om vores retspolitik principprogram
slug: retspolitik
img: retspolitik.jpg
---

Retspolitisk principprogram Retsstaten er essentiel for et liberalt og demokratisk samfund. Venstres Ungdom ønsker et retsvæsen, der sikrer borgere grundlæggende rettigheder og altid tager udgangspunkt i individets uskyld, indtil det modsatte er bevist. Retsfølelsen er ligeledes afgørende for ethvert moderne retssamfund. Det er centralt, at frie borgere i et samfund ved, at krænkelser af det enkelte individs person og ejendom vil blive straffet hårdt og konsekvent. Det er nødvendigt, for at sikre retsstatens opretholdelse, at der findes et stærkt politi og uafhængige domstole. Politiet skal have ressourcer nok til at bekæmpe al kriminalitet, og domstolene skal have ressourcer til at sikre et anstændigt behandlingstempo.

Desuden skal domstole i højere grad tage udgangspunkt i individet, hvorfor Venstres Ungdom ønsker en ungedomstol indført, der skal behandle sager vedrørende unge helt ned til 12-års alderen. Disse unge skal ikke sættes i fængsel, men derimod med hjælp fra unge fagpersoner have domme, der bringer dem ud af en kriminel løbebane. Som konsekvens heraf vil Venstres Ungdom nedsætte den kriminelle lavalder til 12 år.

Det er afgørende for offerets retsfølelse, og samfundets evne til at forsvare sig selv mod voldelige forbrydelser, at ingen personfarlige forbrydelser straffes for let. Vi ser med største alvor på både personfarlig og økonomisk kriminalitet, men mener, at personfarlige forbrydelser bør straffes hårdere end økonomiske. Fængsling er statens strengeste og mest effektive middel til at forsvare sine borgere mod forbrydelser. Derfor mener Venstres Ungdom, at høje fængselsstraffe, som afspejler forbrydelsens alvor, er af afgørende betydning En livstidsdom skal være netop det, og seriekriminelle skal straffes for hver enkelt forbrydelse i forlængelse af hinanden.

Når straffen er udstået, bør man dog ikke mistænkeliggøres fremadrettet, og selvom der fortsat skal være mulighed for, at arbejdsgivere kan indhente straffeattester, skal der ikke foregå statslig overvågning af tidligere straffede uden dommerkendelse.Den personlige frihed er ukrænkelig. Uanset ens pas, mener Venstres Ungdom derfor, at enhver form for statslig overvågning kræver dommerkendelse.

Fængsler er nødvendige instrumenter for at udøve samfundets straf til kriminelle. Derfor bør de have de nødvendige ressourcer til at sikre flugtsikkerhed, ordentlig bevogtning og vagters

sikkerhed. Der bør ikke bruges penge på at sikre indsatte overdreven rekreation eller luksus, men derimod blot den nødvendige uddannelsesmæssige og psykologiske rehabilitering.

I en moderne verden må et demokrati imødegå den stigende terrortrussel. Dette betyder en stærk og velfinansieret efterretningstjeneste, der, uden at krænke sine borgeres rettigheder, søger at optrævle og bekæmpe terrornetværk.

Derfor mener Venstres Ungdom, at:

- Der skal være konsekvens i retspolitikken.
- Den forebyggende indsats skal styrkes.
- Indsatsen over for førstegangskriminelle skal styrkes.
- Politi, retsvæsnet og fængsler skal tildeles tilstrækkelige ressourcer nok til at kunne håndtere kriminaliteten effektivt.

## Retspolitik resolutioner

### Afkriminalisering af narko

Narko skal afkriminaliseres efter den portugisiske model, da misbrugere ikke skal dømmes som forbrydere, men anses som mennesker med et hårdt misbrug. Det er den mest humane metode at give misbrugere et værdigt liv på, uden at de bliver chikaneret af politiet og får ødelagt deres liv af en plettet straffeattest.

### Begræns statens ankemulighed

Statens ret til appel skal begrænses, idet det er byrdefuldt for borgeren at føre sag mod staten og alle dens ressourcer. En tur i retssystemet mod staten vil altid være både tidskrævende, dyrt og opslidende. Som altovervejende hovedregel bør borgeren derfor ikke skulle tilbringe mere tid i det altid opslidende retssystem, når vedkommende har vundet første i første instans over staten. Staten bør derfor kun have ret til at appellere afgørelser, der enten er af principiel karakter, eller hvor der foreligger særlige grunde, som f.eks. at sagen angår stor økonomisk værdi, og der efter afgørelsen er kommet nye beviser.

Hvorvidt der er tilstrækkeligt tungtvejende grunde til appel, bør foretages af et uvildigt kompetent organ som f.eks. Procesbevillingsnævnet – som i dag også håndterer borgernes sager.

### Du skal ikke skyde din jagtmakker i en brandert

I dag er det sådan, at der ikke er fastsat nogen promillegrænse for hvor meget du må drikke imens du er på jagt. Det er op til den enkelte jæger. Det er fuldkommen forkasteligt at man inden for lovens rammer kan drikke sig fra sans og samling imens man er på jagt!Derfor mener VU, at der skal sættes en grænse for hvor meget man kan drikke på 0,5 promille, svarende til grænsen når man kører bil.

### Fængsel er fængsel

Der skal sættes en stopper for luksuriøse goder som de indsatte i landets fængsler har adgang til. Det kan ikke være rigtigt, at man via et ophold i fængslet kan sikre sig udlandsrejser, dykkercertifikater med mere. VU mener, at et fængsel er et fængsel , og ikke en billet til underholdning på vore alles regning!

### Fjern ANPG-kameraer

AutomatiskNummerPladeGenkendelse-kameraer hænger på mange motorvejsbroer i Danmark og overvåger flere hund-rede tusinde biler om dagen. Foruden de stationære ANPG-kameraer, forsøger ordensmagten sig nu med mobile, som installeres på politibiler, overvåger alt forbi kørende og lager information. 

Alles nummerplade bliver fotograferet og gemt, så staten altid ved, hvor du befinder dig. Det er i bedste George Orwell-stil, at politiet konstant får flere beføjelser til at bruge og gemme den data, som de vil. Nej tak til overvågning, som gør alle til mistænkte!

### Fjern politiets muligheder for oprettelse af visitationszoner

Et af de allervigtigste elementer bag princippet om retssikkerhed, hviler på gennemsigtigheden bag de beslutninger, som politiet træffer. Det danske politi har siden 2004 kunne oprette visitationszoner, hvor politiet får en magt af en anden verden! Visitationszoner betyder i dag, at politiet præventivt har mulighed for at anholde borgere, hvis de opholder sig i én af disse famøse zoner. Endvidere kan borgere visiteres uden konkret mistanke. Det bryder direkte med tankerne om gennemsigtighed. Anvendelsen af disse visitationszoner er blevet stadigt mere omfattende, sågar også ulovlige; i september 2008 kunne CEPOS berette, at Københavns Politi havde oprettet én stor visitationszone i hele Københavns politikreds – der inkluderede flere kommuner på samme tid.

### Herre i eget hus, menneske i egen natur

Det er en helt grundlæggende rettighed at forsvare sin egen ejendom. I Danmark er det i dag desværre sådan, at denne rettighed ikke er tilstrækkeligt sikret. Det er fuldkomment utilstedeligt, at man ikke alene skal gå med frygten for overfald i egen ejendom, men også skal frygte, at et retmæssigt forsvar af sin private ejendom kan medføre en voldsdom. Hvis ikke man skal kunne forsvare sin egen ejendom uden at skulle straffes for dette, hvad skulle man så kunne forsvare? Udsættes man for et voldeligt overfald i sit eget hjem, så skal man kunne forsvare sig med mere end blot hårde ord. Derfor mener Venstres Ungdom, at man ikke skal kunne dømmes for selvforsvar af sin egen private ejendom.

### Hvor blev der af tilliden?

“Tillid er godt, kontrol er bedre”, dette er regeringens holdning. Venstres Ungdom mener, at privatlivetsfred er en helt basal menneskeret. Det kan aldrig være statens opgave at masseovervåge ganske almindelige, lovlydige danskere. Tillid skal altid være grundlaget for det danske samfund. Hvis en familie vil en tur i parken, så skal både far, mor og børn vide, at ingen statslig instans kigger med. 

Regeringen vil – med et ræsonnement, der hedder sikkerhed, terrortrussel og sprængninger i København –nu lave overvågning, der er på et helt nyt niveau. Løsningen er aldrig at overvåge mere. Løsningen er aldrig,at folk skal føle, at nogle skygger og kigger dem over skulderen. Løsningen er til gengæld, at politiet skal have de fornødne ressoucer, der skal til, for at bekæmpe kriminaliteten. Derfor tager Venstres Ungdom afstand til enhver holdning, som omhandler masseovervågning af lovlydige borgere.

### Indfør kumuleret straf ved fængselsstraf

Kumulation af straf anvendes allerede i dag på nogle retslige områder. Dette omfatter blandt andet det færdselsretlige-område, hvor den samlede bødestraf for flere færdselslovsovertrædelser som udgangspunkt beregnes ved at lægge bøden for de enkelte færdselslovsovertrædelser sammen. Dette omfatter dog ikke fængselsstraffe, hvor der i dag anvendes modereret kumulation. For at imødekomme princippet om strengere straffe, ønsker Venstres Ungdom at indføre strengere strafudmåling ved dom for flere kriminelle forhold samtidig. Med andre ord vil det sige, at straffen skal vokse i samme takt som antallet af forbrydelser, som der dømmes for.

### Lad solen gå ned over Mettemors ekstreme beføjelser

Regeringen har grundet coronaen fået mulighed for at gennemføre en masse indgreb i danskernes hverdag med de såkaldte solnedgangsklausuler. Disse skal ikke vare et sekund længere end nødvendigt og derfor skal de fjernes omgående.

### Legalisér peberspray

I Venstres Ungdom mener vi, at man skal kunne forsvare sig selv med peberspray i den offentlige såvel som private sfære i en tid, hvor politiets ressourcer er begrænsede.

### Liberaliser knivloven – igen

I dag skal man have et anerkendelsesværdigt formål for at bære en kniv. Det betyder, at man ikke må have en lom-mekniv på sin person til små gøremål i hverdagen, da der ikke er tale om et specifikt anerkendelsesværdigt formål. Multitools som Schweizerkniv og Leatherman er begge underlagt samme regel. En kniv er ikke et våben, før det bliver brugt som et – indtil da er det et værktøj.

Gør det lovligt at bære én lommekniv eller ét multitool pr. person uden noget anerkendelsesværdigt formål.

### Nej til censur på nettet.

På nuværende tidspunkt har Danmark sat en blokering på alt fra spillehjemmesider til sider om lægemidler – vel og mærke en blokering, der nemt kan omgås af menigmand, med nutidens teknologi. Venstres Ungdom er imod censur på internettet, og mener at Danmark bør stoppe ethvert forsøg på at censurere internettet for de danske borgere.

### Ofret før gerningsmanden

I Venstres Ungdom sætter vi altid ofrets ve og vel over gerningsmandens.Når man foretager retspolitiske foretagender, og retssystemet afgiver dom, skal dette forhold synliggøres både ift. strafudmåling og tiltag for offerets velbefindende. Det kan ikke være rigtigt, at en voldtægtsmand kan være ude af fængslet igen, inden offeret overhovedet våger at bevæge sig udenfor sin bolig! 

Derudover skal diverse særlige tilbud til vores kriminelle nedprioriteres, og ressourcerne skal i stedet bruges på ofrene.

### Opdelingen af motorcykelkørekortet er en opdeling af de borgerlige rettigheder!

I Danmark har vi valgt at opdele motorcykelkørekortet i tre kategorier: A1, A2 og A. Her har man fra politisk side blandt andet valgt at fastsætte aldersgrænser for hvor gammel, man skal være for at færdes i trafikken på motorcykler af en vis størrelse – aldersgrænser der ligger over 18 år. VU mener på en helt principielt plan, at dette kan sidestilles med at gradbøje de demokratiske rettigheder for juridisk myndige individer, og at der her er tale om en aldersdiskrimination af unge juridisk myndige individer, og at det dermed er en krænkelse af de borgerlige rettigheder. 

Derfor stiller jeg denne resolution, om at VU skal være imod opdelingen af motorcykelkørekortet.

### Respekt for magtdelingen

Som liberalt parti tager Venstres Ungdom stærk afstand til politikere, som ønsker at ændre ved magttredelingen, som vi kender den i dag. I sager med grov- og personfarlig kriminalitet ønsker flere politikere at indføre minimum- og normalstraf, og dermed føre dømmende virksomhed. Venstres Ungdom tager stærk afstand til ændring af den eksisterende magtadskillelse – politikere skal være loyale i deres udformning af strafferammer; de skal ikke afgøre, hvordan domstolene skal dømme!

### Samtykkebaseret voldtægtslovgivning nu!

I Venstres Ungdom mener vi, at den forældede voldtægtslovgivning skal erstattes af en ny lovgivning, som baseres på samtykke. I stedet for aktivt at skulle sige nej, før der er tale om en voldtægt, skal man aktivt tilkendegive samtykke. Der er behov for at ændre den kultur, der findes omkring sex i Danmark.

### Snus til folket!

Vi skal stoppe hetzen imod røgfri tobak – der er ingen udover snusbrugeren selv, der tager nogen form for skade. På baggrund af et EU-direktiv er Danmark blevet tvunget til at kriminalisere salget af snus. Dog har Sverige formået at forhandle en særaftale, så de har kunnet bevare snussalget. Derfor skal Danmark stille krav om en lignende aftale, så snus igen kan blive lovligt!

### Statens uanede midler skal stoppes!

Der skal sættes en stopper for statens uanede midler, som bliver brugt i retssager imod borgerne. Når staten taber en sag, så er den tabt, og kun undtagelsesvis skal staten have mulighed for drage borgerne i lange, besværlige og dyre ankesager. Statens midler skal ikke bruges på at vinde ankesager!

### Stil magthaverne til ansvar

I et demokrati skal det altid være muligt at stille magthaverne til ansvar for deres beslutninger, men med den nuværende offentlighedslov fra 2013, er det i dag sværere end nogensinde at få aktindsigt. Det skyldes blandt andet offentlighedslovens §24 den såkaldte ministerbetjeningsregel. Loven er mange gange blevet stærkt kritiseret, blandt andet af Dansk Journalistforbund og i 2016 af Folketingets ombudsmand som konkluderede følgende:“Ministerbetjeningsreglen fører i praksis til væsentlige indskrænkninger i retten til aktindsigt”. 

Derfor mener Venstres Ungdom, at vi skal reformere offentlighedsloven, samt fjerne ministerbetjeningsreglen, så offentligheden igen kan holde magthaverne til ansvar.

### Strømlinet aldersbegrænsning på hasardspil

I Danmark er der forskellige aldersbegrænsninger på hasardspil, herunder heldspil og vidensspil. Som det er i dag, er aldersbegrænsningen på heldspil; Lotto, Joker, Keno, skrab og Millionlotteriet på 16 år, men modsat er aldersbe-grænsningen på vidensspil; sportsvæddemål, Tips og Trackside på 18 år. Denne forskel kan være medvirkende til, at aldersbegrænsningerne er svære at forstå, og derfor i større omfang ikke overholdes. Endnu værre er, at unge under 18 år kan spille for op til 15.000 kr. dagligt hos en forhandler på heldspil, men må ikke spille små 10 kr. på vidensspil. 

Hvis aldersbegrænsningerne er til for at beskytte vores unge imod hasardspil, der kan påvirke dem negativt, så skal aldersbegrænsningerne på alle hasardspil i Danmark strømlines, så lovgivningen ikke rammer helt skævt. Derfor mener Venstres Ungdom, at alle hasardspil, heldspil og vidensspil, der sælges i Danmark, skal have samme aldersbegrænsning!

### Tillad ”no cure, no pay”-princippet i retssager

Venstres Ungdom ønsker at tillade ”no cure, no pay”-konceptet for så vidt angår advokater. Princippet betyder, at advokater må lave aftaler, hvor man kun må have et salær fra klienter, hvis man vinder sagen. I ankesager mod statens uanede midler, har borgeren derved mulighed for at få advokatbistand, trods knappe ressourcer.

### Udliciter politiarbejdsopgaver

I de seneste år har politiet oplevet stigende pres, grundet mange ressourcekrævende opgaver. I august 2019 viste helt nye tal fra Rigspolitiet, at politiet i hele landet havde 832.939 overarbejdstimer til gode i juni 2019. Med denne stigende tendens ønsker Venstres Ungdom derfor at udlicitere politiopgaver, som politiet i dag ikke har mulighed for at løse – eksempelvis opklaring af butikstyveri, indbrud, bevogtning af grænser og lign. Erfaringer fra Storbritannien viser, at udlicitering af arbejdsopgaver hos politiet er med til at frigøre ressourcer hos politiet.

### Ulven skal skydes

Alt for mange københavnere og Alternativister har haft travlt med at kæmpe for ulve i Jylland – selvom langt de fleste bor langt væk fra dem. Dette betyder, at det nu kan være strafbart at bekæmpe rovdyr i sit nabolag. Disse ulve kan skabe problemer for lokale bønder, som ejer kreatur, hvor ulvene angriber dem. Derudover skaber det et utrygt miljø for yngre mennesker.  Derfor skal bonden og jyden have lov til at forsvare sin ejendom, hvis vedkommende bliver truet af ulven.

### Voldtægtsmænd bag tremmer!

I Danmark er der årligt 944 anmeldelser (2017) på voldtægt. Det estimeres af det kriminalpræventive råd, at der er langt flere tilfælde end de anmeldte. Man finder gerningsmanden i 70% af de anmeldte tilfælde, og kan derfor give en straf. Dog er straffen for voldtægt alt for lav. I 2016 hævede man straffeniveauet fra 2 ½ år til 3 ½ år bag tremmer. Det er stadig alt for lavt.

Hvis man slog hårdere ned på de gerningsmænd, der findes, vil det sende et godt signal til de, der ikke henvender sig, efter at de er blevet voldtaget. Derved vil man kunne stoppe langt flere voldtægtsmænd. Derfor mener Venstres Ungdom, at man bør stramme strafferammen for voldtægt. Dommerne bør have mulighed for at give op til 12 år bag tremmer.

### VU går ind juridisk abort

Når en kvinde bliver gravid, er det ofte hende, som har det sidste ord, når det kommer til at få et barn. Ønsker kvinden ikke at beholde barnet, kan hun – groft sagt – bare få en abort. Denne mulighed har fædrene ikke. De kan ikke vælge faderrollen fra, ligesom kvinder kan vælge moderrollen fra. Med juridisk abort kan manden vælge at fraskrive sig faderskabet, hvis han ønsker det. 

I diskussionen omkring juridisk abort kommer argumentet om barnets tarv altid op – at det er vigtigt for barnet at kende sine forældre. Dette argument gør sig dog ikke gældende, når der f.eks. er tale om sæddonation, hvor man som mand kan vælge at være anonym. Derfor undre vi os over, at dette argument gør sig gældende, når vi taler om juridisk abort. Man må gå ud fra, at det bedste for et barn måtte være at kende begge forældre – og at begge forældre ønsker barnet. Dette er dog ikke altid tilfældet. 

Derfor skal man som mand have rettighederne til at fraskrive sig faderskabet for et barn. Derfor ønsker VU, at juridisk abort skal være lovligt!

### Ytringsfrihed gælder også flagstænger – liberaliser flagreglerne

Foruden en række nordiske flag samt EU- og FN-flaget, er det som udgangspunkt forbudt i Danmark at hejse andre flag end Dannebrog med mindre, man har fået særlig tilladelse af det lokale politi.I Venstres Ungdom mener vi, at den private ejendomsret vejer tungere end de danske flagregler. Alle personer i Danmark skal derfor have ret til at flage med hvad de vil, hvornår de vil på deres egen private grund. Desuden mener VU, at politiet har mange andre og vigtigere opgaver at løse end at bestemme hvilke flag, beboere i Danmark må flage med. 

Derfor mener VU, at de danske flagregler skal liberaliseres.
