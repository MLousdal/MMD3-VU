---
title: EU
desc: Læs mere om vores EU principprogram
slug: EU
img: EU.jpg
---

EU er fredens og frihedens projekt. Bag det EU, som vi kender i dag, ligger tanken om at knytte de europæiske lande tættere sammen gennem frihandel og fri bevægelighed for kapital og arbejdskraft, hvorved fremtidige konflikter og krige undgås. I Venstres Ungdom kæmper vi for en styrkelse af netop disse principper frem for et EU, der fremstår som et overregulerende og bureaukratisk monster.

Selvom EU’s grundtanker bygger på frihandel, er realiteten i dag, at EU fører en protektionistisk handelspolitik i forhold til resten af verden. Det er til skade for EU’s egne borgere såvel som de mennesker, der lever i den tredje verden. Derfor bør EU afvikle såvel sine erhvervsstøtteordninger som sine toldbarrierer.

I Venstres Ungdom anerkender vi, at EU mangler gennemsigtighed og mener, at der er behov for, at den generelle struktur i EU reformeres på en sådan måde, at EU kommer tættere på den

enkelte borger og bliver mere demokratisk. Dette forudsætter blandt andet, at de demokratisk valgte repræsentanter har mulighed for at fremsætte beslutningsforslag, og at kommissionen i større grad er afhængig af parlamentets flertal. Der skal være større fokus på integration i dybden, men som udgangspunkt skal EU være åben for alle europæiske lande, der opfylder kravene til medlemskab og deler demokratiske værdier.

Derfor mener Venstres Ungdom at:

- EU skal være åben for alle europæiske lande.
- EU skal være udenrigspolitisk stormagt.
- EU’s støtteordninger skal afskaffes, med landbrugsstøtten som førsteprioritet EU skal træffe flertalsbeslutninger om grænseoverskridende problemer.
- EU's demokrati skal styrkes.
- Danmarks fire EU-forbehold skal afskaffes hurtigst muligt. 

## EU resolutioner

### En fælles europæisk energiunion

Europa er udfordret af en stigende energidependens af Rusland. Mange EU-lande får stadig helt eller delvist opfyldt deres gasbehov gennem russiske gasledninger. Senest er det Tyskland, som med oprettelsen af gasledningen North-Stream 2 vil blive yderligere afhængig af russisk energileverance. Rusland har historisk set været en geopolitisk trussel mod Europa, derfor er en stigende afhængighed af russisk energi både en energipolitisk og sikkerhedspolitisk trussel mod Europa. Venstres Ungdom bakker derfor op om EU-kommissionens planer om en fælleseuropæisk energiunion. 

Gennem en fri handel med energi internt i EU, flere investeringer i energieffektivitet og en ny infrastruktur vil det være muligt for EU at producere mere europæisk energi og mere vedvarende energi, som vil være positivt for hele EU – både energipolitisk, klimapolitisk og sikkerhedspolitisk.

### EU skal aldrig opkræve skat

EU er grundlæggende et godt handelsfællesskab. Sådan skal det forblive, og derfor er der områder, hvor EU ikke skal blande sig. Et af disse områder er skatteområdet. Opkrævning af skat er en kerneopgave for nationalstaten og et godt eksempel på nærhedsprincippet. Derfor er det også vigtigt, at vi i Venstres Ungdom siger klart fra, når man begynder at snakke om at give EU kompetencerne til at diktere vores skattepolitik, opkræve borgernes hårdt tjente penge, og vi siger nej til en EU-bestemt selskabsskat.

### Nej tak til rejsecirkus i EU

I dag bruger EU alt for mange penge på at rejse mellem Bruxelles og Strasbourg. Det kan ikke være rigtigt, både fra et økonomisk eller miljømæssigt synspunkt, at EU skal være et rejsecirkus der flytter sig mellem de to byer. Vi i VU går ind for, at det skal være muligt at lave mindre justeringer i EU-traktaten, således at EU kan effektiviseres, spare penge og spare miljøet for unødvendig lastbiltrafik.

### Nej til overimplementering af EU-regler

En stor del af dansk lovgivning tager sig afsæt i EU-lovgivningen. Desværre har danske politikere gentagne gange, gennem national lovgivning og administration, ofte overimplementeret EU-lovgivningen og dermed gået længere end EU-lovgivningen kræver det. Denne tendens har forværret dansk konkurrenceevne, eftersom danske virksomheder og dansk landbrug som resultat har skulle overholde flere omkostningsdrivende krav end deres europæiske konkurrenter. 

Venstres Ungdom mener derfor, at Danmark bør skære ned på konkurrenceforvridende implementering og fremtidigt forhindre overimplementering af EU-regler.

### Toldmur

I EU har vi indført en toldmur, hvilket vil sige, at man EU-landene imellem kan købe toldfrit, mens der pålægges told på ikke-EU-landes produkter. Dette sørger for, at en stor del af forarbejdningen af råstoffer og -varer finder sted i Europa. En forarbejdning, som lige så godt kunne have haft fundet sted i et uland, men på grund af høje toldsatser ville produkterne blive dyrere og selvfølgelig have ringe konkurrencevilkår på markedet. 

Toldmuren er med til at bibeholde jobs i Europa, men man må se i øjnene, at den er konkurrenceforvridende og blokerer for en lang række u-landes mulighed for vækst og rigdom. Derfor bør vi i Europa slippe markedet frit og afskaffe toldmuren.

### Udløbsdato på EU-lovgivning

EU-lov er en stor og kompleks størrelse. Hvert år bliver hundredvis af nye forordninger og direktiver vedtaget oveni bunken af allerede eksisterende EU-lovgivning. En udløbsdato på EU-lovgivning på 15 år vil give parlamentarikerne en naturlig årsag til at revidere gamle love, der ikke længere er relevante, og som er ude af trit med tiden. Således bliver det muligt løbende at nedbringe mængden af lovgivning, mens også nutidige parlamentarikere kan få indflydelse på allerede vedtaget lovgivning, og dermed sikre mere folkelig forankring i EU-systemet.

### Venstres Ungdom er imod transnationale lister i EU

Selvom EU på nuværende tidspunkt ikke tillader transnationale lister (lister som borgere i alle EU-lande kan stemme på), er der stadig partier og politikere i Europa, som ønsker at indføre transnationale lister i EU. Det gælder f.eks. Europa-parlamentarikere fra Radikale Venstre, som Venstre samarbejder med i EU, samt mange partier i LYMEC (European Liberal Youth), som VU er medlem af.

Transnationale liste vil være en stor ulempe for kandidater og partier fra små stater som Danmark, hvor vi har langt færre midler og ressourcer end for eksempel de franske og tyske partier. Reformerne i EU skal fokuseres på at gøre EU slankere og mere effektivt, ikke på at gøre det endnu mere uoverskueligt for de europæiske vælgere.

EU er – og skal fortsat være – et samarbejde mellem nationalstater, hvor man fortsat prioriterer lokal repræsentation. Derfor er vi i Venstres Ungdom imod transnationale lister i EU.

### VU støtter det skotske folks rettighed til løsrivelse fra Det Forenede Kongerige.

Skotland stemte overvejende for et remain under Brexit-afstemningen. Uafhængighedsdiskussionen er igen blevet relevant efter udsigten til et muligt no-deal Brexit. Det skotske tilhørsforhold til EU er derfor stærkere end det overvejende engelske flertal, som var skyld i udfaldet af folkeafstemningen i 2016. Venstres Ungdom er et liberalt ungdomsparti og derfor bakker vi til enhver tid op om et folkeslags ret til at bestemme over egen skæbne.

