---
title: Social
desc: Læs mere om vores social principprogram
slug: Social
img: Social.jpg
---

Som liberale anser vi støtte til socialt svage som en opgave, der i høj grad skal løftes af civilsamfundet med støtte fra staten. Det offentlige, frivillighed og det private skal spille sammen så alle mennesker, uanset deres individuelle udfordringer, opnår den bedst mulige levestandard. Ingen kan fraskrive sig ansvaret alene fordi, de har betalt skat, og det er centralt, at vi anser alle socialt udfordrede som individer, der primært skal løftes af frivillige fællesskaber.

Staten skal i højere grad fokusere sin socialpolitiske indsats på de, som virkelig har behov for den. Vi skal ikke omfordele fra de stærkeste til de stærke, men derimod sætte kraftigt ind for at hjælpe de grupper, der ikke kan hjælpe sig selv.

Det er dog samtidig afgørende, at staten er sin opgave voksen. Skoler, børnehaver og andre offentlige institutioner skal være årvågne og skal have både beføjelser og ressourcer til at indrapportere potentielle omsorgssvigt. Vi anerkender, at mange sociale problemer kan løses bedre, hvis de opdages tidligt.

Ligeledes skal definitionen af handicap som social problemstilling laves om. Der skal i højere grad foretages individuelle vurderinger, så den enkelte får adgang til de ydelser, vedkommende har brug for uden unødvendigt bureaukrati og lange venteperioder. Psykiske og fysiske handicap skal vurderes ud fra, hvor meget den handicappede forhindres i at deltage i samfundet, og såkaldte identitetsforstyrrelser som transkønnethed skal ikke behandles som handicap, men derimod som individers forskellighed og ret til at definere deres egen identitet. Hvor det er muligt, bør det også være intentionen med den støtte, som handicappede og socialt udsatte modtager, at disse personer skal have øget deres funktionsniveau og hjælpes mod en hverdag, hvor de i højere grad kan deltage på normale vilkår i civilsamfund, arbejdsliv og socialt liv. Desuden skal disse individer i videst muligt omfang tage ansvar for deres eget liv. Der skal ikke tildeles unødvendig støtte og ydelser, da disse kun fastholder den udsatte i en passiv situation.

Venstres Ungdom mener desuden, at det skaber socialpolitiske problemer, når i forvejen udsatte grupper marginaliseres med forbud og politisk stigmatisering. Frivillig adfærd som prostitution og narkotikaforbrug bør derfor ikke mødes med forbud, men derimod med hjælp til de, som har behov for den.

Derfor mener Venstres Ungdom, at:

- Langt den største del af den danske befolkning kan og skal klare sig selv. 
- Der skal fremover omfordeles langt mindre end der hidtil er blevet. 
- Den offentlige indsats skal målrettes mod de svageste i vores samfund. 
- Ældre skal som udgangspunkt forsørge sig selv. 
- Handicappede skal tildeles den nødvendige hjælp med henblik på at kunne skabe sig en så normal tilværelse som muligt.
- Psykisk syge skal hjælpes til et normalt liv.
- Narkomaner skal tilbydes behandling. 
- Indsatsen over for kriminelle børn og unge skal styrkes. 
- Det er den enkeltes eget ansvar at forsikre sig mod mistet erhvervsevne. 
- At det offentlige har pligt til at informere borgerne om mulighederne for frit valg.

## Social resolutioner

### Afskaf hovedstadsudligningen

Udligningsmageriet i Danmark er gået alt for vidt. Foruden store administrative omkostninger, giver det store udligningsapperat ikke danske kommuner et tilstrækkeligt incitament til at være erhvervsvenlige og få folk i arbejde. Udligningsordningen skal reduceres væsentligt, så omfordelingen alene understøtter de økonomisk svageste kommuner. Men først og fremmest skal hovedstadsudligningen afskaffes. 

Hovedstadskommunerne skal ikke have en økonomisk særordning – det sender blot en større regning videre til landets øvrige kommuner.

### Barsel skal være øremærket barnet

I Venstres Ungdom mener vi, at barsel skal være øremærket barnet. Det skal være den enkelte families ultimative valg at vælge, hvordan barslen skal deles. Når vi har øremærket barsel, frafalder den, hvis den forælder, den er øremærket, ikke tager barslen. Det er et statsligt overgreb som Venstres Ungdom siger nej til!

### Bekæmp hjemløshed med fornuft

I Danmark har vi et stigende problem med hjemløse. Problemet er dog ikke, at vi ikke tilbyder dem hjælp – vi tilbyder dem blot den forkerte hjælp. I dag tilbyder vi hjemløse en bolig, men situationen er den, at mange hjemløse ikke blot bolig har brug for, men decideret hjælp. Derfor går vi i Venstres Ungdom ind for at indføre skæve boliger, med en social vicevært, der skal sørge for at hjælpe de hjemløse tilbage på sporet, og få dem tilbage i samfundet og væk fra gaden.

### Den private sektor er forudsætningen for den offentlige, ikke omvendt!

Stat, kommuner og regioner driver alt for ofte konkurrenceforvridende erhvervsvirksomhed til stor skade for private virksomheder. Det er ikke en offentlig opgave at drive erhvervsvirksomhed, og hensynet til det private må veje højere. Uskrevne kommunal- og myndighedsfuldmagtsregler bruges alt for ofte til at drive vidtgående offentlig erhvervsvirksomhed. Det ulige konkurrence- og opgavetyveri skal stoppe, og derfor skal reglerne strammes og kontrollen med kommunerne skærpes!

### Forlæng muligheden for nedfrysning af æg

Ifølge den danske lovgivning må befrugtede og ubefrugtede æg udtaget i forbindelse med fertilitetsbehandling kun opbevares på frys i fem år efter udtag af kvinden. I de fem år skal de være brugt – ellers skal de destrueres. Der er ingen sundhedsfaglig begrundelse for de fem år, da selve risikoen for cellebeskadigelse sker i forbindelse med nedfrysning og optøning. Derudover er på ingen måde ligestilling på denne front, da sædceller må fryses på ubestemt tid. Derfor mener vi i Venstres Ungdom, at æg skal kunne opbevares, indtil kvinden fylder 46 år, da hun der ikke længere må modtage fertilitetsbehandling i Danmark. Opbevaringen skal ske på egen regning.

### Indfør obligatorisk valg om organdonation

Danmark mangler organer, og en tredjedel af danskerne har ikke taget stilling til organdonation. Det er som udgangspunkt et problem vi skal tage hånd om. Det kan aldrig på et borgerligt-liberalt grundlag være staten, der har råderetten over individets krop – derfor er en opt-out model for organdonation ikke tilfredsstillende som liberal. I Venstres Ungdom tror vi i stedet på det frie oplyste valg for borgeren, men anerkender til fulde problemet med organmangel. 

Derfor bør man i forbindelse med at borgeren bliver myndig, gøre det obligatorisk at tage stilling til, hvorvidt man vil være organdonor eller ej. Det vil sikre at flere melder sig som organdonorer, samtidig med at det frie valg og liv for den enkelte borger er bevaret.

### Ingen minimumsnormeringer, tak!

Dårlige forhold i børneinstitutioner bliver der til tider berettet om. Løsningen er dog ikke minimumsnormeringer bestemt fra Christiansborg. Børneinstitutionerne har forskellige børn, og derfor også forskellige behov. Derfor kan det være nødvendigt, at have ekstra pædagoger i nogle institutioner og færre i andre. Det kan både være afhængigt af børnenes baggrund, geografisk placering og pædagogernes kompetencer. Der er derfor for mange faktorer som indgår til, at det giver mening at komme med normeringerne fra Christiansborg. I stedet bør beslutningen ligge hos kommunerne, så de enkelte institutioners behov kan tages i betragtning.

### Kommunekasserne skal ikke være en pengetank

Kommunernes kassebeholdninger har nået et alarmerende højt niveau de seneste år. Faktisk er der snart flere penge end i statskassen. Men hvad kommunalpolitikerne alt for ofte glemmer, er, at kommunekassen er fyldt med skattekroner. Trods flere tiltag er rimelige skattelettelser ikke blevet en del af kommunernes budgetter. 

Derfor er det nødvendigt at fastsætte rammer, der gør, at kommunerne ikke bliver ved med indkræve alt for høje skatter til ingen verdens nytte. Skattekronerne skal ikke stables i kommunekassen, men tilbage i borgernes lommer.

### Stop administrativt spild og pulje-tyranni!

Vores skattekroner går alt for ofte til administrativt spild. Politikerne gør alt ofte en ære ud af at øremærke penge i mange puljer til bestemte formål. Mange gange er puljerne så små, at en alt for stor del af skattekronerne går til administration. Skal et særligt område prioriteres, så gør det uden at lade alle pengene forsvinde i administration.