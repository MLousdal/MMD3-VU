---
title: Trafik og transport
desc: Læs mere om vores trafik og transport principprogram
slug: Trafik-og-transport
img: 
---

I Venstres Ungdom mener vi, at man skal sikre mest mulig frihed for den enkelte og størst mulig mobilitet. Derfor bør der ikke skabes kunstig efterspørgsel af kollektiv trafik, men derimod investeres i den infrastruktur, der er behov for, med fokus på at projekterne er samfundsøkonomisk rentable, hvorvidt det gælder vejanlæg, jernbaneanlæg eller andre transportpolitiske anlæg. Derudover bør man altid sikre, at den i forvejen eksisterende kapacitet udnyttes bedst muligt.

Vi ønsker en privatisering af al drift af kollektiv trafik. Togdrift såvel som busdrift skal i højere grad være præget af det frie markeds konkurrence. Ikke desto mindre er det afgørende, at den grundlæggende infrastruktur, som jernbaner og deslige forbliver på offentlige hænder således, at der ikke opstår private driftsmonopoler. Venstres Ungdom ønsker at afskaffe registreringsafgiften på motorkøretøjer og bibeholde de nuværende bil- og brændstofafgifter således, at afgifterne modsvarer de negative eksternaliteter, og at man i højere grad betaler efter forbrug.

Venstres Ungdom ønsker, at ophæve fartbegrænsningen på motorveje. Dog skal dynamiske fartgrænser tages i brug, hvor det ikke er hensigtsmæssigt på grund af vejr, trængsel og vejens forløb.

I Venstres Ungdom hylder vi de teknologiske fremskridt og de muligheder, de giver. Om det er deleøkonomi eller teknologiske landvindinger, bør lovgivningen aldrig stå i vejen for at nye transportformer kan vinde frem på det frie markedsvilkår.

## Trafik og transport resolutioner

### Bedre og smartere fartkontrol

Vi har alle prøvet at køre på en lang landevej, hvor der ikke er noget trafik. Her er der alligevel nogen som bliver blitzet, fordi der holder en fotovogn, hvis eneste formål er at tjene penge til staten. I Danmark burde vi lave en bedre fartkontrol, hvor der er mindre fokus på fotovogne, og mere fokus på stærekasser. Disse stærekasser skal opstilles i farlige områder – f.eks. ved skoler, børnehaver eller farlige kryds. Derfor mener VU at der skal være bedre og smartere fartkontrol i Danmark, så der ikke længer er fokus på at tjene penge, men på at man fanger farlige bilister.

### Differentierede fartgrænser skal indføres

Differentierede fartgrænser er fremtidens smarteste måde at sikre optimal anvendelse og optimering af danskernes tid. Det bør være muligt at hæve fartgrænsen, når der er få biler på vejene – f.eks. om natten – eller omkring et vejarbejde, når der ikke er arbejde på strækningen. Det vil sikre en langt bedre sammenhængskraft og ikke have en væsentlig effekt på antallet af ulykker.

### Hæv fartgrænsen for traktorer

Alle nye traktorer er i stand til at køre 45 km/h. Derfor giver det ingen mening at de kun må køre 30 km/h. Ved at hæve fartgrænsen til de 45 km/h vil trafikken omkring traktorer blive lettet. Landmanden vil kunne komme hurtigere omkring. Desuden er bremserne på traktorer ikke længere en udfordring. 

Bremserne på traktorer er blevet markant bedre de seneste 30 år. Det vil ikke være en hindring for en traktor at den skal bremse for andre i trafikken. Det vil altså overordnet ikke være problematisk eller til gene for nogen at sætte fartgrænsen for traktorer op.

### Ikke flere møginvesteringer

Letbaner på stribe er gennemgående et helt tåbeligt spild af skatteborgernes penge, og har ikke nogen samfundsøkonomisk berettigelse samtidig med, at der findes mange langt bedre alternativer til disse. Dette spild af borgernes penge mener VU er uansvarligt, og VU mener af den årsag, at større offentlige anlægsprojekter skal kunne forsvares ud fra et samfundsøkonomisk perspektiv.

### Ja tak til Tour De France – Transport

Tour De France skal til Danmark. Det vil være en kæmpe ære og mulighed for Danmark, hvis verdens største cykelløb også kom forbi Danmark. Det vil være med til at udvikle områderne, hvor ruten skal køres, samt det vil være et samlingspunkt for nationen. Vores foreningsliv er unikt i Danmark – og at give det muligheden for at vises frem gennem touren, er en gylden mulighed, som vi ikke skal lade passere. 

### Motorvejsring omkring Herning

Herning mangler lige nu 11 km motorvej henholdsvis nord og syd for Herning. Den sidste udbygning af motorvejen vil ikke blot gøre Herning til den første by i Skandinavien med en motorvejsring, den vil også gøre det meget nemmere at komme fra Holstebro til Aarhus.

### Stop Københavns Kommunes krig mod bilister

Københavns Kommune fører en aggressiv krig mod bilister. Veje lukkes, parkeringspladser nedlægges, og senest vil venstrefløjen i Borgerrepræsentationen hæve prisen på parkeringslicensen med 9900%. Krigen mod bilismen går hårdest ud over børnefamilier, som oftest har brug for en bil for at få hverdagen til at hænge sammen, mens de mere velhavende borgere kan se frem til en nemmere adgang til P-pladser. Venstres Ungdom mener derfor, at den aggressive krig mod bilismen i København bør få en ende.

### VI VIL HA’ UBER TILBAGE!

Uber gjorde det uendeligt meget lettere at komme rundt for færre penge. Samtidig forsikrede Uber både sine passagerer og chauffører, og de oplevede forsvindende få klager. De danske politikere skal sige fra overfor taxaindustriens monopol, og kæmpe for initiativer, som Uber, ved at liberalisere taxaloven og skabe ens vilkår for alle udbydere af persontransport.

Drop det dumme krav om at der skal være sædeføler i bilerne og forældede papirkvitteringer. Folk skal selv have lov til at bestemme hvilket transportmiddel de vil benytte.

Monopol skaber højere priser og dårlig service, hvorimod fri konkurrence sikrer innovation, lave priser og god service!