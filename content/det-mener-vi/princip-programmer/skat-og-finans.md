---
title: Skat og finans
desc: Læs mere om vores skat og finans principprogram
slug: Skat-og-finans
img: 
---

Venstres Ungdom betragter skat som et nødvendigt onde, der skal bruges på opgaver som retsvæsen, politi, forsvar, uddannelse og støtte til mennesker, der ikke kan klare sig selv. Venstres Ungdom tror på, at pengene har det bedst i borgernes egne lommer, men i dag synes der ikke at være en logisk sammenhæng eller grænser for, hvad der kan beskattes og pålægges afgifter. I dagens Danmark opkræves alt for høje skatter, og hele skattelovgivningen er unødigt kompliceret og uoverskuelig.

Venstres Ungdom ønsker et andet skattesystem, hvor skattekroner bruges med langt større omtanke, hvor systemet er retfærdigt og overskueligt for den almene borger, og hvor der er én fast skatteprocent, en skattefri bundgrænse og uden andre fradragsmuligheder.

Vigtigst er det dog, at det til enhver tid skal kunne betale sig at arbejde, da alternativet er demoraliserende og ødelæggende for det enkelte menneskes virkelyst og initiativ. Der er i øjeblikket alt for mange mennesker i Danmark, der næsten intet får ud af at gøre en indsats eller for den sags skyld en ekstra indsats.

Venstres Ungdom ønsker et samfund, hvor det offentlige intervenerer mindst muligt i den økonomiske sfære. Venstres Ungdom ønsker at stoppebeskatningen af ikke realiserede gevinster formuer og arv, samt at staten ikke skal regulere efterspørgslen i samfundet ved at føre en aktiv finanspolitik. Generelt skaber al offentlig indblanding i økonomien forstyrrelser på markedet og mindsker samfundets velstand. I de tilfælde, hvor offentlig indgriben alligevel anses for nødvendig eller uundgåelig skal denne indgriben foregå på en måde, så de negative konsekvenser minimeres.

Venstres Ungdom betragter offentlig gældsætning som generationstyveri, hvorfor muligheden herfor bør afskaffes.

Venstres Ungdom ønsker ikke, at der i Den Europæiske Union indføres fælles minimumssatser for moms og indkomstskat, da skattekonkurrencen mellem medlemsstaterne er gavnlig og vil resultere i lavere moms- og skatteprocenter på længere sigt.

Derfor mener Venstres Ungdom, at:

- Det offentlige skal intervenere mindst muligt i den økonomiske sfære. 
- Staten skal bekæmpe in action.
- Staten bør ikke gældsætte sig.
- Skatterne skal sænkes.
- Skattelovgivningen skal forenkles.
- Der skal være én skatteprocent for alle. 
- Det skal altid kunne betale sig at arbejde. 

## Skat og finans resolutioner

### Afskaf arbejdsmarkedsbidraget

I Danmark har vi en særlig skat, der straffer folk, der går på arbejde, og favoriserer folk på offentlig forsørgelse – nemlig arbejdsmarkedsbidraget. Vi tager mere end 8% ekstra af folks indkomst, blot fordi de vælger at gå på arbejde til gavn for det danske samfund. Arbejdsmarkedsbidraget er altså en skat, vi udelukkende pålægger den arbejdende del af befolkningen, som folk på offentlige ydelser er fritaget fra. 

Desuden er arbejdsmarkedsbidraget en bruttoskat, der således ikke påvirkes af fribeløb eller fradrag. I Venstres Ungdom mener vi, at individet selv skal have lov at høste frugten af deres hårde arbejde, og at der desuden altid skal være et stærkt incitament til at tage et arbejde. Derfor mener vi, at arbejdsmarkedsbidraget skal afskaffes omgående. Vi skal ikke straffe folk for at gå på arbejde.

### Afskaf selskabsskatten

Selskabsskatten er en væksthæmmende skat, der rammer både jobskabelsen, virksomhedernes indtjening og arbejdernes lønninger. Selskabsskatten er blandt de mest væksthæmmende skatter, da den beskatter veldrevne virksomheder. Desuden er selskabsskatten en væsentlig brik i skattekonkurrencen mellem lande, da virksomheder ønsker at placere sig – og dermed trække massevis af arbejdspladser med sig – i de lande, hvor de bliver flået mindst muligt af statskassen. 

Den danske selskabsskat betyder ikke blot, at udenlandske virksomheder afskrækkes fra at placere sig i Danmark, men også at danske virksomheder flytter til udlandet til væsentlige tab for dansk økonomi. I 2019 estimerede Skatteministeriet at en afskaffelse af selskabsskatten vil medføre en BNP-forøgelse på ca. 60 mia. kr. som følge af en beskæftigelsesfremgang på 5.700 personer. VU mener derfor at selskabsskatten skal afskaffes, til fordel for væksten og velstanden!

### Afskaf skat på aktieavance og udbytte

Hvis man ikke ønsker at arbejde sig selv ihjel for at øge sin formue, så kan man investere sine penge. Vælger man i dag at investere sin formue, kommer staten og straffer dig med 27% beskatning af de første 55.300 Kr. i avance og derefter øges satsen til 42%. Derudover betaler du også skat af det udbytte du får udbetalt. Det er dybt usmageligt at skattesystemet i dag bekæmper investeringslysten i samfundet og almindelige menneskers muligheder for at øge deres formue passivt. Den høje aktieavancebeskatning ødelægger dertil mindre virksomheders muligheder for at rejse kapital gennem en børsnotering. 

Fra 2018 til 2019 havde Danmark 18 mikrobørsnoteringer. Til sammenligning havde Sverige i samme periode 81 mikrobørsnoteringer.I Venstres Ungdom mener vi at aktieavancebeskatningen skal afskaffes, til gavn for borgere, og erhvervslivet gennem en forøget investeringslyst!

### Afskaf tvangsarv

Når man dør, har mange lavet et testamente over sin arv, men dette gælder ikke hele arven. På grund af tvangsarven kan man ikke råde over en fjerdedel af sin arv. Den skal deles mellem ægtefælle og livsarvinger. Det kan ikke være rigtigt, at staten skal diktere over din arv. Afskaf tvangsarven, og efterkom den afdødes vilje.

### Blockchain og kryptovaluta skal ikke reguleres væk

Som med så meget ny teknologi i Danmark er blockchain-teknologien udsat for en overhængende reguleringsfare. Der er enorme potentialer og perspektiver i blockchain, hvor særligt følsomme oplysninger til evig tid kan sikres og opbevares uden nævneværdig risiko for manipulation med informationerne. Den mest kendte udnyttelsesform af blockchain er kryptovaluta, hvor denne banebrydende teknologi muliggør en ny decentral valuta fri for centralbankers kontrol og mulighed for skævvridninger.

Derfor mener Venstres Ungdom, at man fra politisk hånd ikke bør indføre regulering og særbeskatning af nye fremadstormende kryptovalutaer, som også vil have skadende effekter på de uendelige anvendelsesmuligheder af blockchain-teknologien.

### Nej tak til adfærdsregulerende skatter!

Man bør antage, at den almene dansker er et fornuftigt individ, som besidder evnen til at træffe egne beslutninger. Derfor skal staten ikke prøve på at regulere den enkeltes drikkevaner, spisevaner, rygevaner og så videre, gennem åndssvage skatter og afgifter. Om man vil drikke en øl, spise nogle nødder eller ryge en smøg, bør være op til den enkelte – ikke staten! Derfor mener Venstres Ungdom, at adfærdsregulerende skatter og afgifter bør afskaffes.

### Opret en borgerforslagsafdeling i SKAT

I 2003 oprettede daværende skatteminister, Svend Erik Hovmand (V), et sekretariat i Skatteministeriet, som fik til opgave at rydde op i ”regelbøvlet”. På knap et år modtog denne 700 forslag til forenklinger, hvilket led til 84 konkrete forsimplinger på skatteområdet. I Venstres Ungdom værner vi om virksomhederne, og vil altid advokere for gunstige forhold for erhvervslivet. 

Derfor mener Venstres Ungdom, at vi skal genoprette et sådant råd, således virksomheder og privatpersoner kan stille forslag til forsimplinger af vore alles skattesystem.

### Staten skal ikke drive og eje privat virksomhed.

Det danske statselskeri er særdeles udbredt og indtil været evigt-eskalerende. Således har denne blinde kærlighed ledt til den tro, at staten selvfølgelig bør drive privat virksomhed og agere selskabsejer i en lang række af tilfælde, hvor statsligt engagement er helt unødvendig og med til at gøre mere skade end gavn. De mest fallerede eksempler på unødig statsejerskab er kriseramte Postnord, altid upålidelige DSB og Ørsted der først oplever vækst når statens aktieandel mindskes gevaldigt. 

Når en privat virksomhed politiseres bliver beslutningerne af ringere kvalitet, fordi der ikke er samme nøjsomhed med udgifterne grundet manglen på effektiv konkurrence i den politiske sfære. Derfor mener Venstres Ungdom, at staten ikke skal drive, eje og i øvrigt blande sig i virksomheder som helt problemfrit kan fungere på private hænder.