---
title: Sundhed
desc: Læs mere om vores sundhed principprogram
slug: Sundhed
img: Sundhed.jpg
---

I Venstres Ungdom mener vi, at individet skal være i fokus, og at patienten kommer i første række. Derfor skal det danske sundhedssystem i langt højere grad udliciteres, og pengene skal følge patienten. Dermed skal det frie sygehusvalg være muligt fra dag 1, for at sikre en hurtigt og effektiv behandling samt for at nedbringe ventelisterne. Der er intet selvstændigt argument for, at en behandling bør foregå i det offentlige, og det følger af vores ønske om at sætte patienten i centrum, at intet hensyn går forud for behandlingens kvalitet, pris og tilgængelighed.

Dette bidrager til en naturligt øget konkurrence i sundhedssystemet, med øget kvalitet og lavere omkostninger til følge. Symbolsk brugerbetaling skal ligeledes i langt højere grad være en del af vores almene sundhedssystem således, at den enorme forskel, der er mellem psykiatrien, den almene lægepraksis og eksempelvis tandlæger, kan udlignes med disse indtægter.

Der er akut behov for en afbureaukratisering i sundhedsvæsnet, hvilket skal være en følge af klarere, men færre, dokumentationskrav til hospitalerne og deres medarbejdere således, at mere tid bruges på patienterne og mindre på unødigt papirarbejde.

Venstres Ungdom mener derudover, at der skal være øget prioritering i sundhedsvæsenet. For at holde udgifterne i sundhedsvæsenet nede, er man nødt til i højere grad at træffe nøgterne og nødvendige beslutninger, frem for blot altid at vælge den nyeste og dyreste behandling trods en relativt lille forskel.

Derfor mener Venstres Ungdom, at:

- Det danske sundhedsvæsen skal forbedres.
- Pengene skal følge patienten.
- Ejerskabet af hospitalerne skal flyttes væk fra det offentlige.
- Konkurrence på sundhedsområdet vil gavne både patienter og skatteydere.

## Sundhed resolutioner

### Et hjertestop i Thyborøn skal også redes

I dag er der stor forskel på udrykningstider udenfor de tre største byers metropolregioner. Det tager meget længere tid for en ambulance at komme frem til en landsby i Thy i sammenligning med en udrykning til f.eks. Roskilde. Derfor skal vi have fat i en ekstra akuthelikopter, der især kan hjælpe i yderområderne.

### Kræftbehandling i udlandet

Desværre sker det i det danske sundhedsvæsen, at kræftpatienter kun kan tilbydes livsforlængende behandling, mens det i udlandet er muligt at få en raskgivende behandling. Det burde ikke være en livsafgørende byrde for patienten, at vi i Danmark ikke har et ligeså udviklet sundhedssystem som andre lande. Det skal derfor være muligt i fremtiden at modtage den raskgivende behandling på statens regning i udlandet i stedet.

### Lad tobaksfirmaerne reklamere igen

Der kan ikke være en sjæl i kongeriget, der ikke ved, at det er farligt og sundhedsskadeligt at ryge. Dem, der vælger at ryge, har truffet et frit valg, og de vælger at leve med risiciene. I lyset deraf giver det ingen mening, at tobaks-firmaerne ikke får lov til at reklamere på lige vilkår med andre selskaber, der i mange tilfælde også sælger sundhedsskadelige produkter. Vi behøver ikke barnepigestatens beskyttelse for at modstå tobakfirmaernes reklamer.

### Samme journalsystem i regionerne

I dag skal der oprettes en ny journal, hvis der er en patient, som skifter sygehus på tværs af regioner. Dette hænger dårligt sammen med strategien om at lave specialsygehuse. De forskellige journaler gør, at de samme spørgsmål skal stilles flere gange, hver gang en patient kommer til en ny region. I stedet for at have 5 forskellige regions-journaler, bør der kun være en enkelt

### Stop lægemange

I dag har 69% af de praktiserende læger lukket for tilgang af patienter. Det er en uholdbar situation. I Vejle kommune har seks praktiserende læger tilbudt at omlægge deres klinikker fra deltid til fuldtid, hvilket vil betyde at lægerne ville kunne tage 3100 patienter mere ved årsskiftet. Til gengæld ønsker de en økonomisk kompensation fra regionerne. Det skal de naturligvis have, da et sådan tilbud ville kunne løse en del af problemet. Det skal derfor være muligt i alle Danmarks regioner at modtage en kompensation fra regionen, i så fald man omlægger sin praksis fra deltid til fuldtid og derved modtager flere patienter.

### Sundhedsstyrelsens skal anbefale alle godkendte vacciner

Ifølge tal fra 2018, ved 93% af danskerne ikke at man kan blive vaccineret med helvedesild, og kun 19% ved at man kan vaccineres mod lungebetændelse. Tallene vidner om et manglende kendskab i befolkningen, når det kommer til vacciner, som ikke er en del af de offentligt finansierede vaccinationsprogrammer. Det skyldes, at sundhedsstyrelsen i dag ikke informerer og anbefaler vacciner, som ikke bliver tilbudt af det offentlige. Det gør, at folk ikke er opmærksomme på, hvilke muligheder der er for at forebygge sygdomme. 

Det bliver således kun de socialt stærke, og de borgere som arbejder inden for fx sundhedsområdet, der udnytter de muligheder for forebyggelse, som dagens udvalg af vacciner giver. VU mener derfor, at det må være en forpligtelse for sundhedsstyrelsen at informere om og anbefale ALLE godkendte vacciner – også dem, der ikke bliver betalt af skattekroner.