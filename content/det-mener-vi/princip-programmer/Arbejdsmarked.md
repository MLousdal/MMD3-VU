---
title: Arbejdsmarked
desc: Læs mere om vores arbejdsmarked principprogram
slug: Arbejdsmarked
img: arbejdsmarked.jpg
---

Venstres Ungdom anser det danske arbejdsmarked som relativt velfungerende og effektivt. Arbejdsmarkedet skal fortsat være bygget op omkring arbejdsgivere, lønmodtagere og deres respektive organisationer. Staten skal blande sig uden om forholdene på arbejdsmarkedet og alene sikre den enkeltes frihed og rettigheder. Venstres Ungdom mener, at det er i er den offentlige interesse at hjælpe folk i beskæftigelse, såfremt de er på offentlig forsørgelse. Dette ansvar ligger hos kommunerne, og det er fuldt og fast dem, der bestemmer, hvorledes denne beskæftigelsesindsats skal faciliteters.

I Venstres Ungdom er vi modstandere af et offentlig finansieret pensionssystem og mener, at det er den enkeltes ansvar at spare op til sin egen alderdom. Derfor bør folkepension afskaffes og i stedet erstattes af et lovkrav om pensionsopsparing. Vi mener inden for dette system, at personer, der ufrivilligt har stået uden for arbejdsmarkedet i længere perioder, skal have mulighed for støtte af staten, såfremt dette er nødvendigt. I Venstres Ungdom mener vi, at det aldrig kan være statens opgave at regulere arbejdsmarkedets vilkår. 

Markedets udvikling skal ske gennem naturlige markedskræfter, hvor arbejdsmarkedets parter står for det. Ydermere anser Venstres Ungdom det enkelte individs ret til selv at vælge fagforening som en grundpille i det danske arbejdsmarked. Heraf følger også, at ingen fagforening kan forhandle på et individs vegne mod dets vilje.

Derfor mener Venstres Ungdom, at:

- Arbejdsmarkedets parter frit kan aftale løn og arbejdsvilkår, men samtidig skal tage ansvar for det sociale sikkerhedsnet for arbejdstagerne.
- Alle foranstaltninger, der begrænser den frie adgang til det danske arbejdsmarked for danskere såvel som udlændinge, skal afskaffes.
- Den enkelte arbejdstager har frihed til selv at vælge hvem, der skal repræsentere ham eller hende i forhandlinger med arbejdsgiveren.
- Staten udelukkende skal sørge for de, der ufrivilligt ikke kan sørge for sig selv via arbejde.

## Arbejdsmarked resolutioner

### Afskaf arbejdsmarkedsbidraget for unge under 18

Ved at afskaffe arbejdsmarkedsbidraget for unge under 18, gør man det mere appellerende for unge at bidrage til samfundsøkonomien. Dermed lærer man flere unge fra en ung alder at stå på egne ben, i stedet for at nasse på statskassen.

### Afskaf fagforeningsfradraget

Man skal som borger have fri mulighed for at indgå i de foreninger, som man ønsker. I VU mener vi dog ikke, at staten skal give fradrag for, at man som borger vælger at være medlem i en fagforening. Vælger man at være medlem af en fagforening, er dette udelukkende en privatsag og staten bør ingenlunde hverken belønne eller begrænse dette medlemskab. Afskaf fagforeningsfradraget, ryd op i den kringlede fradragsjungle med et simplere skattesystem og lad borgerne beholde flere af deres egne penge.

### Den frie pension

Det danske pensionssystem er blottet for individuel frihed og personligt ansvar. Politikerne beslutter hvornår du skal gå på pension, hvordan du skal gøre det og begrænser hvor mange penge du kan efterlade til din egen alderdom. Hvis man spørger venstrefløjs-apostlene, så ved politikerne og staten nemlig bedst, hvordan hvert enkelt menneske skal leve sit liv – og deres alderdom. I stedet for dette ufrie og rigide pensionssystem bør man sætte individets frihed først.

Friheden til at gå på pension som 35 årig. Friheden til at spare meget eller lidt op til sin pension. Friheden til at arbejde som 90 årig. Mennesket er i sin natur forskellig og det bør komme til udtryk ved størst mulig individuel frihed – også i vores pensionssystem. I Venstres Ungdom mener vi derfor, at folkepensionen bør afskaffes og at borgeren selv bør bestemme sin pensionsalder.

### Fjern feriepenge og gør dem til en del af lønnen

For det første: alle mennesker, som har et arbejde, spilder hvert år mindst 15 minutter på at få søgt feriepenge, hvis ikke de glemmer det. For det andet: det er ikke statens opgave at føre opsparing for borgerne. For det tredje: systemet skal administreres – det skal vi ikke bruge det offentliges penge på.

### Gør dagpengesatsen dynamisk!

I Danmark kan man få op til 2 års dagpenge, såfremt at man skulle blive arbejdsløs. Mange studier viser at det især er i slutningen af dagpengeperioden, at de ledige får travlt med at søge arbejde. Derfor bør man gøre dagpengeperioden dynamisk ved at hæve satsen de første 3 måneder, for herefter at laden satsen falde en smule hvert kvartal. Denne model belønner de personer som er hurtige til at få søgt hos en masse arbejdspladser, som er villige til at tage en bredere palet af jobs eller som er villige til at tage et arbejde længere væk.

### Kan du arbejde, skal du arbejde

Hvis man er sund og rask og er i stand til at arbejde, som arbejdsløs, så skal man arbejde. Et arbejde er med til at integrere og motivere den enkelte borger. Alle unge under 30 år, der er i stand til at arbejde, skal derfor i aktivering. Det vil mindske risikoen for, at unge bliver langtidsledige. I VU mener vi derfor, at man skal arbejde, hvis man kan arbejde – både for vores egen og samfundets skyld.

### Nyttejobs

Det er rimeligt, at arbejdssøgende der er erklærede jobklar af jobcenteret, skal arbejde for deres kontanthjælp. Det sikre at den ledige holder sig i gang og får indarbejdet en rutine, som gør vedkommende godt rustet til en inddragelse på arbejdsmarkedet. Det vil endvidere gavne samfundet, hvis den ledige udfører et nyttejob.