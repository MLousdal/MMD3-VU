---
title: Forsvars politik
desc: Læs mere om vores forsvarspolitik principprogram
slug: forsvarspolitik
img: Forsvarspolitik.jpg
---

Forudsætningen for en liberal udenrigspolitik er stærke alliancer og et stærkt forsvar. Danmark er afhængig af NATO, og NATO er det primære instrument gennem hvilket, vi kan praktisere vores udenrigspolitiske målsætninger de steder, hvor militær magt er påkrævet. Som et lille land skal vi investere betragtelige ressourcer i forsvaret for at have reel indflydelse, og dette betyder også, at det danske forsvarsbudget bør ligge på et niveau, der er væsentligt højere end vores NATO-forpligtigelse.

Ligeledes skal vi bygge vores generelle forsvarspolitik op om vores alliancer. Værnsintegrering, fælles øvelser og fælles militære efterretninger er væsentlige instrumenter, hvis Danmark skal være en integreret del af Den Vestlige Verdens fælles forsvarspolitik. Dette betyder også, at fælles missilskjolde, radarnetværk og deslige er initiativer, som Danmark bør deltage i.

Et effektivt militær er et professionelt militær. Derfor skal forsvaret have adgang til det nyeste og bedste udstyr, og være bemandet af professionelle soldater. Det følger heraf, at værnepligten skal afskaffes, og at hjemmeværnet afvikles, så pengene går til et professionelt militær fremfor til opgaver, som sagtens kan løses af frivillige – også udenom det danske forsvar.

Derfor mener Venstres Ungdom, at:

- Danmark skal arbejde for en prioriterings og fordelingsdiskussion EU- og NATO-landene imellem, som skal munde ud i en værnspecialisering og prioritering inden for værnene.
- Forsvaret skal gives større selvbestemmelse. 
- Værnepligten skal afskaffes. 
- Der skal etableres et tættere internationalt militært samarbejde. 
- Danmark skal afskaffe forsvarsforbeholdet hurtigst muligt. 
- Venstres Ungdom mener, at hjemmeværnet bør afskaffes på sigt. 

## Udenrigspolitik resolutioner

### Let the Hawks fly free

Politikere er ikke eksperter på militærudstyr eller militære taktiker. Derfor mener Venstres Ungdom, at danske politikere skal blande sig udenom forsvarets indkøbsbeslutninger og lade eksperterne i forsvaret gøre deres arbejde.

### Mere materiel til forsvaret

Vi så det med f-35 flyene og de nye kampvogne – der bliver købt for lidt materiel til forsvaret. Foruden de 2% af BNP vi i Venstres Ungdom ønsker at bruge på forsvaret, ønsker vi at 40% af de penge bliver brugt på nyt materiel. Over en årrække kan denne andel falde til 20%. Med de penge ville vi kunne sikre, at der er nok kampvogne, fly, mm. til at Danmark ville kunne forsvare sig selv i 30 dage, indtil NATO potentielt ville kunne komme og hjælpe.

### Min raket er større end din

Danmark er en af grundlæggerne af European Space Agency (ESA), men er et af de lande, som giver mindst (225 mio. kr.). En Rambøll rapport siger, at vi får 4,5 gange omsætningen af hvad vi bidrager med til ESA. Derfor skal Danmarks bidrag til ESA øges til 1 milliard kroner. ESA vil til månen, og VU vil have Danmark med.

### Danmark skal have flere kampfly

Danmark valgte i 1975 at købe 58 F-16 fly – men i 2016 valgte Danmark kun at købe 27 F-35. Disse 27 fly er ifølge Forsvarsforligskredsen tilstrækkelige til at forsvare vort land. Foruden dette skal omtrent 8 af dem stå fast på en amerikansk base. Dette betyder, at der reelt kun er 20 fly, som skal beskytte det danske luftrum i tilfælde af krig. Dette er på ingen måde acceptabelt, hvis man ønsker, at det danske forsvar skal kunne beskytte landet.Lad os nu forstå, at frihed rent faktisk koster penge! Lad os købe flere kampfly!

### Fred på demokratiske betingelser

Konflikten mellem staten Israel og det palæstinensiske folk er en tilsyneladende endeløs fortælling om vold og religiøse spændinger. Mens forhandlingerne om en fredelig løsning på konflikten konstant ligger i dødvande, har Hamas opbygget et terrorapparat, der dels udgør en drabelig trussel mod israelske borgere og dels nægter palæstinensere i Gaza nogen form for civiliseret tilværelse. 

Israel er Mellemøstens eneste demokrati, og de fortjener derfor vores fulde opbakning til, at forhandlingerne om en fredelig løsning med to stater genoptages. Forudsætningen for en sådan løsning er, at Hamas og øvrige terrorgrupperinger ikke længere udgør en trussel i Gaza og på Vestbredden, at Israels sikkerhed kan garanteres, og at en eventuel palæstinensisk stat opbygges i overensstemmelse med demokratiske værdier. 

Venstres Ungdom tror på, at løsningen på konflikten er at etablere fred på demokratiske betingelser uden at gå på kompromis med det israelske folks sikkerhed.

### Lad alle medlemmer af forsvaret blive hvad de vil efter deres tjeneste

Efter man har været ansat i forsvaret, bør man have hjælp af staten til at få en videre karriere uden for militæret. Dette kaldes Civil Uddannelse (CU). Såfremt vi kommer til at bruge 2% af vores BNP på forsvaret, vil dette være et område, som vi i Venstres Ungdom ønsker at prioritere.

### Oligarkerne skal mærke alvoren!

Set i lyset af Ruslands annektering af Krim, invasion af Østukraine samt endnu flere politiske elimineringer og likvideringer, er det vigtigere end nogensinde, at Danmark og Europa benytter sig af alle tilgængelige midler for at lægge et pres på Putin og den russiske magtelite. En lang række rige russiske oligarker holder hånden under Putins regime, fordi de er økonomisk afhængige af den udnyttelse af folket og landets ressourcer, der finder sted. Derfor er det vigtigt, at Danmark og andre EU-lande rammer disse oligarker direkte dér, hvor det gør mest ondt – finansielt. 

Danmark bør derfor sætte sig i spidsen for en koordineret indsats, som fastfryser indflydelsesrige russiske oligarkers aktiver i EU, i tilfælde af yderligere fjendtlige tiltag fra russisk side. Det er allerede sket i flere europæiske lande, men der kan sagtens gøres mere.