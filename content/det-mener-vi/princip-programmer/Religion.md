---
title: Religion
desc: Læs mere om vores religion principprogram
slug: Religion
img: religion.jpg
---

I et liberalt samfund er alle frie til at tro på, hvad de ønsker. Dette betyder naturligvis, at der ikke kan eller bør være en statsreligion i et liberalt samfund. Religioners organisationer og praksis er et privat anliggende, der kan organiseres mellem individer. Et liberalt samfund er et sekulært samfund.

Heraf følger også at samfundet ikke skal indrettes efter religiøse traditioner. Staten skal ikke med lukkelove, nationale helligdage eller lignende favorisere en religion frem for en anden – fridage besluttes af arbejdsmarkedets parter, og offentlige institutioner skal tilpasse sig en religiøst og kulturelt mangfoldig befolkning. Venstres Ungdom anskuer ikke religiøs mangfoldighed som et selvstændigt problem, men mener, at religion altid skal ligge under for demokratiske rettigheder og individers religionsfrihed. Derfor skal staten heller ikke diskriminere en eller flere religioner, men blot stå vagt om disse rettigheder.

Derfor mener Venstres Ungdom, at

- Religion er en privat sag.
- Kirke og stat skal adskilles.
- Forskellige trosretninger skal have lige vilkår.

## Religion resolutioner

### Fjern dele af kirkeministeriet

VU tror på, at den evangeliske-lutheranske kirke, som menes at have det meste af den danske befolkning i ryggen, bør stå på egne ben og vise, at den kan klare sig på lige vilkår med de andre religioner, som også eksisterer i Danmark. 

Mens vi venter på, at kirke og stat bliver separeret, ønsker Venstres Ungdom, at al personregistrering og begravelseslovgivning overlades til socialministeriet i stedet for at ligge hos kirkeministeriet. Det giver ingen mening at overlade bestemmelser på de to måske nok mest afgørende tidspunkter i vores liv til et ministerium, som diskriminerer og favoriserer én religion frem for andre.

### Jeg døber dig X Æ A-12

Dit navn er en kæmpemæssig del af din identitet og selvopfattelse. Dit navn har simpelthen en så essentiel del i dit liv, at det ALDRIG bør være nogen anden end ens forældre der bør bestemme det. I Danmark har vi de fleste steder et navneregister, som vedligeholdes af det lokale sogn. 

Vi lever i 2020 i et både multikulturelt og multireligiøst samfund. Derfor giver det ingen mening at det lokale Folkekirke sogn skal bestemme hvad forældre må kalde deres børn. Det er hamrende uliberalt at man på denne måde enten skal vælge et ‘godkendt’ navn eller spørge sødt om man må komme med et nyt. Liberaliser navngivning!

### Konfirmationsforberedelse bør foregå udenfor skoletiden

I vores moderne tid er det ikke længere hverken naturligt eller fornuftigt, at konfirmationsforberedelse finder sted i skoletiden. Folks religion er et privat anliggende, som ikke bør hverken tilgodeses eller bekæmpes af en statslig institution. 

Hvis folk mener, at de og deres børn får mere ud af at blive undervist i diverse guder og himmelnisser end samfundsfag og fysik, skal det ikke skabe huller i skoleskemaet for de elever, der ikke ønsker dette, hvorfor det skal foregå udenfor skoletiden.Venstres Ungdom mener derfor, at konfirmationsforberedelse ikke skal foregå i skoletiden.

### Liberaliser Folkekirkens finansieringsmodel

Medens vi venter på, at kirke og stat bliver adskilt, kan vi hjælpe det hele lidt på vej. Den frivillige kirkeskat skal kun gå til kirkelige lønninger og handlinger forbundet med religiøse ritualer. I dag betales præstelønningerne delvist over den almindelige skat; det skal stoppes!