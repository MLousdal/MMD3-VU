---
title: Miljø
desc: Læs mere om vores Miljø principprogram
slug: Miljø
img: Miljø.jpg
---

I Venstres Ungdom er landbruget en del af vores DNA. Det er der som vores grundlæggere kommer fra. Derfor skal vi også kære og sikre os, at vores landbrug bliver sikret de bedste og mest fordelagtige vilkår, til at skabe et stærkt dansk landbrug på et globalt hårdt marked. Det danske landbrug er i forvejen et af verdens grønneste landbrug – både miljømæssigt og klimamæssigt. Derfor skal landbruget heller ikke straffes urimeligt hårdt. Vores afgifter i Danmark skal følge de europæiske på området – vi skal ikke lave særafgifter, der rammer danske landmænd hårdere end deres europæiske kollegaer.

Enhver generation har også pligt til at levere verden videre til den næste generation i en tilstand, der er den samme eller bedre end da de overtog den. Det er en stor opgave, som er svær. Derfor skal vi gøre rigtig meget, for at vores natur er i topform. Vi skal sikre, at hvis man skader miljøet og naturen gennem sin forretning eller sine handlinger, skal man erstatte de skader, man har påført. Det er kun rimeligt, at dem der skader miljøet og naturen, er dem der betaler for vedligeholdelse af den.

Dog må vi sikre, at det afgiftssystem som også foreligger på miljøområdet, ikke er alt for kompliceret og rigidt. I dag er afgiftsystemet – særligt på miljøområdet – meget kompliceret. Afgiftsjunglen skal barberes, så vores afgiftssystem bliver mere simpelt. I dag er det totalt uforståeligt, og det er næsten umuligt at operere i branchen uden tornhøje udgifter til advokater. Sådan skal det ikke være – derfor skal afgiftssystemet nytænkes.

- Landbruget skal have bedre vilkår.
- Vi skal sikre et godt miljø og en rig natur.
- Afgifter skal målrettes, så dem der forurener, skal erstatte for deres forurening.
- Afgiftssystemet skal forsimples.

## Miljø resolutioner

### Bedre og smartere fartkontrol

Vi har alle prøvet at køre på en lang landevej, hvor der ikke er noget trafik. Her er der alligevel nogen som bliver blitzet, fordi der holder en fotovogn, hvis eneste formål er at tjene penge til staten. I Danmark burde vi lave en bedre fartkontrol, hvor der er mindre fokus på fotovogne, og mere fokus på stærekasser. Disse stærekasser skal opstilles i farlige områder – f.eks. ved skoler, børnehaver eller farlige kryds. Derfor mener VU at der skal være bedre og smartere fartkontrol i Danmark, så der ikke længer er fokus på at tjene penge, men på at man fanger farlige bilister.

### Det er ikke en menneskeret at bo i KBH K

Hvert eneste år lidt før studiestart boomer Facebook og andre sociale medier med opslag fra sagesløse unge studerende, der nærmest kræver en lejlighed før studiestart midt inde i KBH K og gerne til under 4.000kr. Det er ikke en menneskeret, og det skal de unge studerende også have besked om. Derfor vil Venstres Ungdom opfordre til, at unge studerende enten søger til forstadskommunerne ved København eller til nogle af de fantastiske andre studiebyer som Odense og Aalborg.

### Differentierede fartgrænser skal indføres

Differentierede fartgrænser er fremtidens smarteste måde at sikre optimal anvendelse og optimering af danskernes tid. Det bør være muligt at hæve fartgrænsen, når der er få biler på vejene – f.eks. om natten – eller omkring et vejarbejde, når der ikke er arbejde på strækningen. Det vil sikre en langt bedre sammenhængskraft og ikke have en væsentlig effekt på antallet af ulykker.

### Differentierede gødningskvoter

En gødningskvote, som gælder for hele landet, gavner ikke de danske landmænd eller den danske produktion. Det kan ikke passe, at det danske korn i dag ikke kan bruges i fødevareproduktion. Ikke engang tyske grise vil spise det, de danske landmænd producerer. Derfor går vi ind for en differentiering af gødningskvoter, så de fastsættes ud fra jordtypen. I dag kan de jyske marker tåle meget mere, end de får. Vi skal tilbage til at producere korn, som har nok protein til, at vi selv kan bruge det i fødevareproduktion.

### Hæv fartgrænsen for traktorer

Alle nye traktorer er i stand til at køre 45 km/h. Derfor giver det ingen mening at de kun må køre 30 km/h. Ved at hæve fartgrænsen til de 45 km/h vil trafikken omkring traktorer blive lettet. Landmanden vil kunne komme hurtigere omkring. Desuden er bremserne på traktorer ikke længere en udfordring. Bremserne på traktorer er blevet markant bedre de seneste 30 år. Det vil ikke være en hindring for en traktor at den skal bremse for andre i trafikken. Det vil altså overordnet ikke være problematisk eller til gene for nogen at sætte fartgrænsen for traktorer op.

### Landbruget skal ikke straffes urimelig hårdt

Det danske landbrugs økonomi har været trængt I mange år. Det er den desværre stadig for mange landmænd, men erhvervet som helhed har fået det bedre. Derfor er det heller ikke rimeligt, at den fremgang som landbruget oplever nu skal ædes af reguleringsliderlige røde lejesvende, der beskylder et af Danmarks vigtige erhverv for alverdens ulykker. Derfor skal vi i VU stå fast på, at driftige landmænd selv skal være med til at udvikle de løsninger, der er behov for i fremtiden – de skal ikke baseres på gode mavefornemmelser og flotte skåltaler.

### Nordsøolien – Opret en oliefond

Danmark har nydt godt af sin nordsøolie. Det er et olie- og gaseventyr, som har skabt arbejdspladser og sikret vores energiuafhængighed. Problemet er dog den måde, som politikerne har formøblet de indtægter, som staten har haft af nordsøolien. I stedet for at fremtidssikre indtægten, er den hvert år havnet direkte på finansloven. 

Prisen på olie er stærkt svingende, og overskud det ene år kan hurtigt vende til et underskud det næste år, da vi er direkte afhængige af den aktuelle pris på olie. Derfor går Venstres Ungdom ind for at skabe en oliefond, efter norsk model, hvor pengene bliver investeret, så afkastet af denne fond kan sendes videre til statskassen. Dette sikrer en stabil indtægt, der er uafhængig af den direkte oliepris, samt fremtidssikrer de midler, vi måtte få af nordsøolien.

### Økologi er ikke en menneskeret

Økologi er et personligt tilvalg, man gør sig. Derfor skal man selvfølgelig have muligheden for at købe økologisk – men man skal bare selv betale for det. Derfor er vi meget imod, at økologi får statslige subsidieordninger, da de sundhedsmæssige fordele ved økologi stammer mere fra mavefornemmelser end reel forskning.

### Økologi kan klare sig selv

Vi har et frit forbrugervalg i Danmark, og det skal der blive ved med at være. Samtidig skal vi også holde fast på, at økologi altså ikke er en menneskeret. Derfor skal vi afskaffe den urimelige ekstra økonomiske støtte, der bliver givet for at producere økologisk. Økologi er et selvstændigt produkt, der selvfølgelig skal kunne klare sig selv.