---
title: Klima
desc: Læs mere om vores Klima principprogram
slug: Klima
img: Klima.jpg
---

Den globale opvarmning er en af vores tids største udfordringer. Derfor kræver det også omfattende løsninger, men vi skal også bevare fatningen. Vi skal ikke købe ind på en dagsorden, der er spækket med misinformation og skåltaler uden konkret indhold.

I Venstres Ungdom går vi ind for, at vi som samfund skal bestræbe os på at reducere vores udledning af drivhusgasser. Men vi vinder ikke kampen ved at stå alene. Vi mener, at en af vores vigtigste opgaver er at sikre at vi får reduceret udledningen på global plan. Danske løsninger på globale problemer, er vores bedste måde at hjælpe med at sikre verden mod en global katastrofe. Derfor skal vi sikre, at danske virksomheder bliver belønnet for at producere innovative løsninger. Derfor skal vi forbedre virksomhedernes muligheder, så kan konkurrere på det globale marked. Vi skal have sænket afgifter, vi skal have fjernet rigide regler og vi skal gøre det grønne valg til det lette valg.

Samtidig må vi også erkende, at der er industrier i Danmark, der er skadelige. Derfor skal vi også målrette vores afgifter, så afgifterne afspejler ens udledning. Samtidig skal vi sikre, at pengene som vi opkræver igennem afgifter på klimabelastning, også skal gå til støtte og forskning i grøn energi. Pengene skal ikke gå til udbygning af den i forvejen alt for omklamrende velfærdsstat.

Slutteligt skal vi se potentialet i de alternative, nytænkende og innovative klimaløsninger. Derfor skal vi ikke afskrive muligheden for gode løsninger med dårlig lovgivning. Vi skal ikke forbyde forskningen eller udviklingen af nogle energikilder, der kan være med til at løse de globale klimaudfordringer – som vi desværre har set eksempler på i fortiden.

- Vi skal sikre en reduktion i udledningen af drivhusgasser – både i Danmark og verden.
- Vi skal sænke afgifter i alle sektorer, der lammer mulighederne for grønne virksomheder.
- Vi skal sikre, at de virksomheder der sviner, også er dem der betaler.
- Slutteligt skal vi sikre, at vi ikke spænder ben for nye innovative klimaløsninger med dårlig lovgivning.

## Klima resolutioner

### Afskaf §3-jord

§3-jord fratager landmændene retten til at drive jord, som ikke har været i drift i mere end 5 år, hvilket er direkte frihedsberøvende.

### Afskaf afgifter på el og elvarme

I Venstres Ungdom mener vi, at afgifter på el og elvarme skal ned på et rundt nul. Selvom VLAK-regeringen har sænket afgiften til 15 øre/kilowatt-time fra 2021, er det slet ikke nok. Meget af vores el kommer allerede fra vedvarende energikilder, men ønsker vi en reel grøn omstilling, skal afgiften helt væk. Ved en fjernelse af afgiften vil vi tilskynde en hurtigere grøn omstilling til gavn for både miljøet og danskerne.

### En ambitiøs klimaaftale

I Danmark er vi kommet langt med den grønne omstilling, og vi skal endnu længere. Dog må vi også erkende, at det er umuligt for os at redde hele verden alene. Vi skal derfor sørge for, at vi får Paris-aftalen helt i mål på verdensplan – og det gør vi ikke ved at sætte målsætninger, men ved at gøre det til handling. Vi bliver derfor nødt til at kræve, at verden sætter forpligtende reduktionsmål, som de kan holdes op imod. Vi skal have EU til at forlange, at vi forhandler en ny international aftale på plads, hvor man rent faktisk bliver holdt op imod, hvad man har aftalt. 

Vi foreslår at aftalen skal indeholde et kriterium om, at alle lande skal bruge 0,5% af deres BNP på grøn innovation/forskning eller grønne investeringer.

### En international CO 2 -afgift til fordel for forbrugerne

Den nuværende danske klimakamp er i øjeblikket et symbolpolitisk kapløb om at foreslå det ene planøkonomiske forslag efter det andet, hvor man pletvis beskatter CO 2 -udledningen på tilfældigt udvalgte produkter, hvilket i højere grad giver venstrefløjs-symbolisterne en god følelse i maven, end det reelt vil redde klimaet. 

Når man spørger de internationale mainstream-økonomer peger de entydigt, og på tværs af politiske skel på, at det mest virkningsfulde og omkostningseffektive redskab for at bekæmpe klimaforandringerne er at indføre en international CO 2 afgift, hvor provenuet bliver betalt tilbage til borgerne. Vi formår hermed at skabe en grøn omstilling, som hverken baserer sig på hule nationale løsninger eller ender med at sende regningen til samfundets i forvejen fattigste medborgere. Således har man internationalt erfaret, at over 90 % af den indkrævede Co2-afgift bliver betalt tilbage til borgerne, og dermed går det ikke til at unødigt polstre statskassen. 

Derfor går vi i Venstres Ungdom ind for en international CO 2 afgift, som vil erstatte alle nuværende CO 2 afgifter, men samtidig ikke fede statskassen op med særbeskattet provenu, således vi med den økonomiske fagvidenskab i hånden kan tage bugt med klimaproblematikken.

### Fracking er det nye grønt

Udbredelsen af fracking som udvindingsmetode af naturgas i USA har skabt en stor industri med mange jobs samtidigt med, at det har nedbragt CO-udligningen kraftigt. Europas grønne politik har til sammenligning kostet enormt mange jobs uden at have haft noget, der minder om samme effekt på klimaet. Fracking er rent og ufarligt, og det kan øge dansk og europæisk velstand markant samtidigt med, at vi kan blive selvforsynde på gas og nedbringe vores CO-udligning. Altså er der kun gode ting ved denne udvindingsmetode, selvom venstreorienterede tosser i SF og Greenpeace spreder udokumenterede påstande om det modsatte. 

I Venstres Ungdom elsker vi fracking og alt det gode, som det bringer med sig!

### God økonomi i grøn energi

Det skal kunne betale sig at investere i grøn energi! Derfor vil vi i venstres ungdom gøre det sådan, at når du selv producerer grøn energi, skal du kunne sælge det til elnettet for samme pris som du køber strøm fra.

Det vil sige at du som ejer af et solcelle- eller vindmølleanlæg vil få 2,28 kr. pr. kwh. i stedet for de 25 øre. Det lagt sammen med at flere køber elbiler vil sikre vi får grøn transport, fra grøn strøm, til et grønt Danmark.

### Grøn forskningsfond

Den eneste måde hvorpå vi kan nå den globale målsætning om at temperaturen max må stige med 1,5 grader celcius inden 2100 er gennem innovation og nye teknologier. Det kræver banebrydende teknologier at reducere den globale udledning mærkbart – og Danmarks bedste måde hvorpå vi kan bidrage, er gennem at supplere verden med hvad vi er bedst til – teknologi og nye løsninger. Vi mener, at en fond på 5,5 mia. kr vil komme langt. Måden hvorpå vi skal finansiere denne fond, er gennem de allerede meget forurenende produktionsformer. 

I VU går vi ind for at dem der forurener betaler for det de forurener – og derfor mener vi, at den mest liberale løsning er, at de penge som staten tjener på forurenende teknologier gives til grøn forskning.

### Klimakrisen skal løses internationalt

Når klima-forhippede danske socialister i deres forvildelse foreslår at indføre en dansk afgift på flyrejser, har det den komplet modsatte virkning. Danmark er nemlig en del af EU’s kvotesystem for CO2-udledning, hvor udledningen fra flyrejser er inkluderet. Dermed vil en dansk særafgift på flyrejser gøre vores kvoter for CO2-udledningen til overs og således til rådighed for andre mere CO2-udledende lande og virksomheder – Højere danske flyafgifter vil altså være ensbetydende med bedre velfærd for andre lande. 

I Venstres Ungdom mener vi derfor, at EU’s kvotesektor bør udvides med flere områder startende med transportsektoren, så vi løser klimaudfordringen gennem internationalt samarbejde i stedet for nationalpolitisk symbolisme.

### Realistiske Klimamål

Klimaet er vigtigt, og vi skal gøre enormt meget for at løfte vores del af ansvaret. Dog må vi ikke glemme at have realismen med i klimapolitikken. Derfor skal vi ikke forpligte os på at have reduceret med 70% i 2030, som den nye regering vil forpligte os til. Vi skal satse på at gå efter realistiske mål, så omstillingen ikke skader dansk erhvervsliv, og kræver for omfattende indgriben i helt normale menneskers dagligdag. 

Derfor skal vi gå efter en gradvis omstilling frem mod CO-neutralitet i 2050, men hvor vores virksomheder og befolkningen kan følge med.