---
title: Uddannelse
desc: Læs mere om vores uddannelse principprogram
slug: uddannelse
img: 
---

Venstres Ungdom mener grundlæggende, at uddannelsesinstitutioner skal sikres mest mulig frihed. Om det er folkeskolen, ungdomsuddannelserne eller universiteterne, bør institutionerne i videst muligt omfang sikres selvbestemmelse, når det gælder optag, undervisningsmetoder og økonomisk styring med mere. Metodefriheden er hellig, og heraf følger også, at der skal være rig mulighed for niveaudeling.

Venstres Ungdom mener dog, at man fra politisk hånd bør definere et fagligt minimumspensum. Der er intet fordækt i, at man stiller politiske krav til elevers læse- og regnefærdigheder i folkeskolen, eller grundlæggende krav til elevers håndværksmæssige eller akademiske formåen på ungdomsuddannelserne. Disse krav bør dog i høj grad fastlægges i samarbejde med såvel de højere uddannelsesinstitutioner som arbejdsmarkedets parter. Disse minimumspensa skal derudover efterlade skemamæssigt rum til, at institutionerne kan udvikle selvstændige profiler, valgfag og spidskompetencer.

Venstres Ungdom mener, at der skal være en sund konkurrence mellem privatskoler og folkeskoler. Uden den ene, ikke den anden. Derfor ønsker vi, at der hver fjerde år vedtages en beslutning om koblingsprocenten i de kommende fire år. Dette ønskes, da vi på den måde har en fair konkurrence, hvor privatskolerne har en stabil og klar viden om de kommende års budgetter, og samtidig fastholder deres frirum til at lave skole med færre krav end folkeskolerne. Dette vil både give et fortsat incitament til at have et alternativ til folkeskolerne, og give privatskolerne en mere sikker og klar bund til at tage økonomiske beslutninger.

Venstres Ungdom mener, at vejledningen i grundskolen skal forbedres markant. Alle elever skal have mulig-hed for en samtale med en vejleder. Desuden skal der åbnes op for, at vejledningen i højere grad også kom-mer fra vejledere der har en anden baggrund end en universitetsuddannelse. Det er vigtigt, at også vejleder-ne kender til det fag de skal vejlede i, og derfor skal puljen af vejledere gøres markant bredere.

Hvad gælder uddannelsesinstitutioners finansiering, skal institutionerne belønnes for at lykkes med faglige løft. Vi er modstandere af sociale og geografisk betingede udligninger, og ønsker i stedet, at uddannelsesinstitutionerne, udover deres grundfinansiering, har faglige incitamenter. Disse faglige incitamenter bør i videst muligt omfang baseres på så objektive kriterier som muligt, som eksempelvis resultater af eksamen.

Det er en hjørnesten i et liberalt samfund, at alle har lige muligheder for at smede deres egen lykke. Således ønsker Venstres Ungdom ikke brugerbetaling på ungdomsuddannelser. Der kan dog indføres gebyrer såfremt elever skifter overdrevent mellem uddannelser.

Hvad angår videregående uddannelser bør disse i højere grad drives privat og subsidieres af staten. Her bør der desuden være en symbolsk men markant brugerbetaling for den enkelte, der sikrer, at den studerende også investerer i sin egen uddannelse.

Uddannelse er en investering i egen fremtid, hvorfor den statsfinansierede uddannelsesstøtte bør afskaffes og erstattes af lavtforrentede statslige lån, der kan sikre studerende et eksistensgrundlag under deres uddannelse.

Derfor mener Venstres Ungdom, at:

- Den enkelte uddannelsessituation skal sikres større selvbestemmelse. 
- Uddannelsessystemet skal være offentligt finanseret for at skabe lige muligheder.
- En uddannelsesinstitution kan modtage offentlige støtte, hvis eleverne kommer i berøring med fastsat minimum af fagområder.
- Pengene skal følge den enkelte og dermed skabe et frit valg af institution
- Der skal gives plads til andre læringsstile til gavn for alle uanset disses evner
- SU’en skal afskaffes og erstattes af lavtforrentede lån fra staten til den enkelte

## Uddannelse resolutioner

### Bedre uddannelsesvejledere med bredere baggrund

Unge mennesker der skal træffe valg om fremtiden har brug for støtte og vejledning. Derfor er det også vigtigt, at det menneske de bliver mødt af, er både velforberedt, positivt og har et godt kendskab til uddannelsessektoren. Dette kan man gøre på kommunalt plan, hvor man kan samle en pulje af folk med forskellige baggrunde, der kan stå til rådighed som vejledere. Det er vigtigt at have uddannelsesvejledere med forskellige baggrunde og erfaringer, således at alle elever føler de bliver mødt og vejledt grundigt og tilfredsstillende.

### Byg bro til erhvervsskolerne

Håndværksmestre landet over skriger efter kvalificeret arbejdskraft, og vi kan ikke understøtte efterspørgslen. Derfor skal der være mere fokus på erhvervsskolerne gennem brobygning i folkeskolen. På erhvervsskolernes grund-forløb kommer man rundt til de forskellige erhvervslinjer på skolen og ser hvad det går ud på. Det tager en uge, og burde være obligatorisk i folkeskolen.

### Fastfrys koblingsprocenten

Koblingsprocenten mellem privat- og friskoler & folkeskoler ligger i dag på 76%, og det ønsker Venstres Ungdom den fortsat skal gøre! Ved at hæve koblingsprocenten risikerer vi at fjerne den frihed privatskoler i dag har, og i høj grad fjerne deres selvbestemmelse. Ved at sænke den, vil man omvendt risikere, at mange mindre skoler ikke kan få det til køre rundt. 

Når koblingsprocenten kan ændre sig hvert år, tør man næppe tage chancer, og videreudvikle idéer eller forbedre læringsoplevelsen, hvis man ikke ved hvad budgettet er. Hvis man gør det til en fireårig periode, vil skolerne bedre vide, hvor mange penge de har til bl.a. renovation.

### Fjern loftet over fribeløb på SU

VU mener at fribeløbet bør ophæves, så man ikke straffer de flittige studerende, der enten har lyst til at spare lidt ekstra op til udvekslingssemestre, husleje, e.lign. Staten skal ikke sætte grænser for, hvor meget studerende må arbejde, når de alternativt blot kan sove længe og lave ingenting. Det dræber de studerendes virkelyst, og er et direkte incitament til, ikke at lave noget.

### Fra lektiecaféer til bedre timer

Med folkeskolereformen i 2013 bestemte man at tvinge lektiecaféerne ned over hovedet på eleverne helt ned til 4. klasse. Det har ført alt for lange og udmarvende skoledage med sig, som har drænet alle eleverne for energi og virkelyst i fritiden. Samtidig har vi en stor udfordring med alt for få faglærte. I stedet for de tidsdræbende lektiecaféer burde man tilrettelægge disse undervisningstimer med øje for problemet med for få faglærte. 

Derfor mener Venstres Ungdom, at man bør fjerne de tvungne lektiecaféer og i stedet lave valgfag rettet mod de praktiske færdigheder.

### Karakter for den ekstraordinære præstation

Man skal belønnes rimeligt for den præstation man yder i skolen. Derfor giver det ingen mening, at 16% af de beståede karakterer givet på videregående uddannelser er 12-taller. Derfor mener Venstres Ungdom, at der bør indføres en karakter for den ekstraordinære præstation.

### Karakterskala der tæller op frem for ned

Karakterskalaen, som den er i dag, bedømmer en på hvad man ikke kan, frem for hvad man kan. Ens præstation skal ikke vurderes, ved at tælle fejlene ned fra det perfekte. Man bør derimod vurderes ud fra hvad man kan, og hvad man gør godt

### Kortere skoledage i folkeskolen

Op i mod 80% af eleverne i folkeskolen mener, at folkeskolen er blevet for lang efter folkeskolereformen fra 2013. Man indførte helhedsskolen med henblik på at gøre eleverne klogere gennem flere timer. Det har ikke virket – tværtimod har man skabt endnu mere skoletrætte elever. Vores folkeskole skal gøre folk klar til elevernes fremtid på bedste vis. Det gør man ikke ved at tvinge dem på skolebænken i 37 timer i 7 klasse. Derfor mener Venstres Ungdom, at vi skal forkorte skoledagens længde i folkeskolen.

### Læseløft til folkeskoleelever

I Danmark har vi et grundlæggende problem med læseevnen. Til trods for at vi er et samfund der skal leve af viden og udvikling, viser resultaterne i bl.a. PISA-test år efter år, at vi ikke er i mål endnu. Derfor mener Venstres Ungdom, at man i langt højere grad skal sætte ind, og prioritere læseevnen allerede fra de små klasser i skolen. Derved skal eleverne sikres de rette redskaber, så de ikke bliver efterladt og overhalet af “hurtiglæsere” fra andre lande.

### Magten tilbage til universiteterne

Universiteterne skal selv fastsætte optagelseskravene for deres egne uddannelser – det er det eneste logiske. I dag er det Ministeriet for Uddannelse og Forskning, der fastsætter kravene efter en indstilling fra uddannelsesinstitutionerne. I Venstres Ungdom mener vi, at det skal være op til uddannelsesinstitutionerne selv at fastsætte, hvilke kompetencer der skal være det afgørende for at blive optaget på deres uddannelse. 

Vi skal gøre op med centraliseringen af beslutningerne omkring vores uddannelser og lægge mere magt og indflydelse hos institutionerne. Det er nu engang universiteterne selv, der bedst ved, hvilke kompetencer og hvilket niveau, der er nødvendigt for at gennemføre uddannelsen.

### Min raket er større end din

Danmark er en af grundlæggerne af European Space Agency (ESA), men er et af de lande, som giver mindst (225 mio. kr.). En Rambøll rapport siger, at vi får 4,5 gange omsætningen af hvad vi bidrager med til ESA. Derfor skal Danmarks bidrag til ESA øges til 1 milliard kroner. ESA vil til månen, og VU vil have Danmark med.

### Obligatoriske screening af ordblindhed

En undersøgelse viser at der i Danmark er næsten 770.000 mennesker mellem 16 og 65 år der har læsekompetencer under det niveau, der er nødvendig for at deltage i samfundet, på lige fod med andre. Af dem har ca. halvdelen svære læsevanskeligheder. Det er et problem at så mange i Danmark har vanskeligheder ved at deltage i samfundet og demokratiet. Ordblinde har ikke blot svært ved at være en aktiv samfundsborger fordi det er svært for dem at følge med i den offentlige debat, men også fordi der i rigtige slemme tilfælde, er mennesker der kæmper med angst, depression og selvmordstanker. 

Som liberale mener Venstres Ungdom at alle skal have lige muligheder. Derfor mener Venstres Ungdom at der skal indføres obligatoriske screening af ordblindhed allerede i 5. klasse.

### Omlæg ‘kristendomsundervisning’ til ‘religionsundervisning’

I bekendtgørelsen for folkeskolen står der, at alle elever skal have kristendomskundskab på alle klassetrin, undtagen det år, de går til konfirmationsforberedelse. I et multireligiøst land som Danmark kan vi ikke blive ved med kun at lære vores børn om den danske kristendom, men derimod udfolde forståelsen for andre religioner – også i de mindre klasser. Derfor mener Venstres Ungdom, at kristendomskundskab skal omlægges til religionskundskab.

### Privatøkonomi som en del af pensum i folkeskolens udskoling

Alt for mange, og især unge, har svært ved privatøkonomi. Vi mener, at viden om at lægge budgetter, spare op, forstå skattefradrag, mm., er en så essentiel del af den almene dannelse, at den danske folkeskole selvfølgelig også skal undervise i det. Det vil især hjælpe unge fra mere socialt udfordrede hjem, til forhåbentlig at forvalte deres egen privatøkonomi bedre end deres forældres. Derved vil vi med privatøkonomi i folkeskolen kunne forbedre den sociale mobilitet.

### Sænk dimittenddagpengesatsen til SU-niveau

I de senere par år er ledigheden i Danmark blevet lavere og lavere. Dimittendledigheden følger dog ikke samme tendens. Meget af dette kan skyldes, at man får mere end fordoblet sin indtægt, når man går fra SU til dimittenddagpenge.I Venstres Ungdom tror vi på økonomiske incitamenter. Derfor ønsker vi at sænke dimittenddagpengesatsen, så nyuddannede får en økonomisk interesse i at komme ud med jobansøgningerne lidt hurtigere.

### Sænk dimittendsatsen

I Danmark bliver vi i større grad et mere højtuddannet samfund. Det skal vi være glade for. Konsekvensen af dette må dog aldrig være, at man som nyuddannet akademiker, kan sidde derhjemme efter at have afsluttet sin kandidat, og modtage en ydelse, der langt overstiger hvad man har været vant til at modtage i SU. Det fjerner incitamentet til at komme i job, og belønner folk for at sidde derhjemme. 

I Danmark har vi et grundmål om, at alle der kan arbejde, skal arbejde. Derfor ønsker Venstres Ungdom at sænke dimittendsatsen, så også nyuddannede akademikere kommer i gang med at bidrage til arbejdsmarkedet hurtigst muligt, og ikke efter to år, når dimittend pengene udløber.

### Valgfagsblokke skal give større frihed og bedre undervisning

Alle elever er forskellige. På trods af dette, er rigtig meget af undervisningen tilrettelagt fra Slotsholmen, før læreren overhovedet møder eleven. Der er stadig behov for en grundfaglighed; elever skal fortsat kunne læse og regne, og også være dygtigere end de er i dag. Men vi skal samtidig i større grad give den enkelte skole mulighed for ”valgfagsblokke”, hvor skolerne selv bestemmer, hvilke valgfag de vil udbyde. 

Det vil give bedre mulighed til skolerne for udnytte de særlige kompetencer, de har, og give eleverne mere frihed til at lære omkring det, de interesserer sig for. Dette giver bedre undervisning. Derfor mener Venstres Ungdom, at folkeskolerne skal have større mulighed og ansvar for at tilrettelægge valgfagsblokke selvstændigt fra den øvrige undervisning.