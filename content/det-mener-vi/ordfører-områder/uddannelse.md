---
title: Uddannelse
desc: Læs mere om hvad vores ordfører indenfor Uddannelse skriver
slug: uddannelse
---

## Om VU’s uddannelsespolitik

Venstres Ungdoms uddannelsespolitik har fleksibilitet, gennemskuelighed, decentralisering og individualitet som nøgleord.

Vi mener, at uddannelse som udgangspunkt skal være offentligt finansieret (pengene følger eleven) med argumentet om lige muligheder for alle. Herefter mener vi, at staten skal bestemme mindst muligt, og det behøver ikke nødvendigvis være det offentlige selv der udfører undervisningen.  Vi har tillid til, at den enkelte skole/institution samt den enkelte elev/studerende ved bedst selv.

Vi tror netop på et uddannelsessystem, der har individet i centrum, hvilket bl.a. betyder, at folkeskolen skal give plads til læring og ageren på forskellige niveauer og måder. Det betyder, at ungdomsuddannelserne skal give plads til valgfrihed og tilpasses udbud og efterspørgsel. Det samme gælder de videregående uddannelser, hvor staten skal give plads til, at institutioner og universiteter i langt højere grad får frie tøjler.

For os er det altafgørende at uddannelsessystemet afspejler de unges forskelligheder. Forældrene skal have et frit skolevalg, hvilket kræver tilgængelighed til informationer om skolens grundlag og metoder. Uddannelsesinstitutionerne skal have frihed til selv at planlægge deres undervisningsforløb. Således tilgodeses den enkelte elev/studerende både fagligt og socialt.

Angående SU mener Venstres Ungdom, at denne skal afskaffes og erstattes af lavtforrentede lån, der er rentefrie under uddannelsesforløbet, og hvor der laves individuelle udbetalingsaftaler med hver enkelt. Denne holdning skal naturligvis ses i lyset af at VU ønsker et samfund hvor det er lettere at spare op, og hvor man selv beholder en langt større del af de penge man tjener.
