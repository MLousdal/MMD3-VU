---
title: Klima, miljø og transport
desc: Læs mere om hvad vores ordfører indenfor Klima, miljø og transport skriver
slug: klima-miljø-transport
---

## Klima og miljø

Menneskets eksistens beror på naturen omkring os. Vi har behov for de ressourcer, der findes i naturen, og vi er afhængige af, at vores omgivelser ikke udgør en trussel imod vores liv og helbred. Sådan vil det altid være. Derfor er det vigtigt, at vi beskytter naturen og undgår at opbruge de ressourcer, som også vores efterkommere vil have behov for. At ødelægge naturen for vore egne behovs skyld vil være at krænke fremtidige generationers ret til at leve frit og sundt.

Det liberale udgangspunkt for enhver policy er, at staten skal blande sig så lidt som muligt.
Ligeledes gælder det på klima- og miljøområdet. Derfor er det vores klare holdning, at vi mennesker skal have lov at udnytte miljøet til vores eget bedste, ligesom vi har gjort de sidste mange tusind år. Det er først, når menneskelig aktivitet skader miljøet alvorligt, at vi skal skride til handling og om nødvendigt, igennem politiske tiltag, sikre dets ve og vel.

Det ypperste princip for den politiske handling må og skal være sikringen af ejendomsretten. Hvis forureningen ikke skader andre end forureneren selv, bør ingen politisk indgriben finde sted. Først når forureningen skader andres ejendom eller skader fremtidige generationers mulighed for at få nytte af naturen, skal der skrides ind fra politisk side, men da skal det også ske med hårde konsekvenser.

Internationalt bindende aftaler om reduktion af CO2, og flere cost-benfit analyser skal danne grundlag for fremtidens klima- og miljøpolitik.

## Transport

For at komme i skole, på arbejde, på familiebesøg og i byen er vi afhængige af transport. Nogle af offentlig, nogle af privat. Uanset om man tager bus, tog eller bil, oplever man oftest problemer. Den offentlige transport er forsinket og de danske motorvejene er fyldte. VU mener derfor at det private skal spille en langt større rolle, da private aktører skaber større konkurrence og derfor bedre og billigere trafikservice.
